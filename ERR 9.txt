Riigikogu pikendas täna Eesti kaitseväelaste osalemist välismissioonidel ning andis mandaadi kasutada kaitseväelasi järgmisel aastal Liibanonis, Iisraelis, Egiptuses, Süürias, Afganistanis ja Kosovos.
Eesti panustab kuni kolme kaitseväelasega ÜRO juhitaval rahutagamismissioonil Liibanonis, Iisraelis, Egiptuses ja Süürias. Sellel vaatlusmissioonil osalejad on relvastamata.

Kuni 170 kaitseväelast võib kasutada rahvusvahelisel rahutagamismissioonil Afganistanis NATO juhitavate rahvusvaheliste julgeolekuabijõudude koosseisus. Eesti kaitseväelased lahkuvad Afganistanist tuleva aasta sügiseks. Tuleva aasta mais ja juunis tuuakse ära Eesti põhiüksus ehk jalaväekompanii.

Samuti pikeneb kuni kolme kaitseväelase kasutamine NATO juhitud Kosovo rahutagamisjõudude koosseisus, kuni kümne kaitseväelase kasutamine Euroopa Liidu väljaõppemissioonil Malis ning kuni kahe kaitseväelase kasutamine ÜRO rahutagamismissioonil Malis. Mali väljaõppemissiooni osalejate arv kasvab selle aastaga võrreldes kahe võrra.

Lisaks lubatakse vajaduse korral kasutada kuni 40 kaitseväelast Eesti riigi rahvusvaheliste kohustuste täitmisel NATO reageerimisjõudude koosseisus. 

Kuni viit kaitseväelast võib kasutada NATO või Euroopa Liidu juhitava uue rahvusvahelise sõjalise operatsiooni alustamisel operatsioonipiirkonnas asuva rahvusvahelise sõjalise peakorteri töös.