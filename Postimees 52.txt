Valitsus kiitis tänasel istungil heaks kaheksa eelnõud järgmisel aastal kuni 347 kaitseväelase kasutamiseks Eesti riigi rahvusvaheliste kohustuste täitmisel mitmel missioonil.

Esimene eelnõu näeb ette, et NATO reageerimisjõudude koosseisusus kasutatakse 2016. aastal vajaduse korral kaitseväe kuni 210 tegevväelast.

Samuti kiitis valitsus heaks kuni 50 tegevväelase kasutamise Eesti riigi rahvusvaheliste kohustuste täitmisel NATO või selle liikmesriigi, Euroopa Liidu või ÜRO juhitaval muul rahvusvahelisel sõjalisel operatsioonil sellesse esmakordsel panustamisel.

Eesti täpne panus ja selle suurus oleneb konkreetse operatsiooni vajadustest ning meie riigi võimalustest. Eesti panuseks võivad olla nii staabiohvitserid kui ka mõni üksus, näiteks demineerimismeeskond, jalaväerühm, eriväed. Oluline on, et riigikogu otsusega on tagatud kiire ja paindlik operatsioonidesse panustamine.

Kaitseminister Hannes Hanso rõhutas valitsuse pressikonverentsil, et ühtegi uut missiooni järgmisel aastal kavas ei ole. «Taotlesime vekslit, et kui peaks tekkima olukord, mil mõni NATO liikmesriik või ÜRO palub meil mõnel missioonil osaleda, siis meie  ei peaks takerduma asjaajamisse. Seepärast taotleme mandaati 50 kaitseväelase saatmiseks vastavalt vajadusele,» ütles Hanso. «Ühtegi sellist olukorda ega ühtegi ettepanekut laual meil veel ei ole.»  

Samuti pikendas valitsus tähtaega Eesti riigi rahvusvaheliste kohustuste täitmisel rahutagamismissioonil Kosovos. Kuni kolm tegevväelast on NATO juhitavate Kosovo rahutagamisjõudude KFOR (Kosovo Force) koosseisus 31. detsembrini 2016. Kosovos on Eesti osalenud NATO rahutagamismissioonil alates 1999. aastast.

Veel kiitis valitsus heaks kuni kahe kaitseväelase kasutamise Euroopa Liidu sõjalisel missioonil EUNAVFOR Med koosseisus 1. jaanuarist kuni 31. detsembrini 2016. Operatsiooni eesmärk on tõkestada inimkaubitsejate tegevust Vahemere keskosas: Itaalia ja Malta territoriaalmere ning Liibüa vahel. 

Eesti osaleb alates käesoleva aasta augustist EUNAVFOR Medi operatsioonil ühe logistika staabiohvitseriga. 2016. aastal jätkatakse osalemist ühe staabiohvitseriga missiooni peakorteris.

Veel pikendati kaitseväe kasutamise tähtaega Euroopa Liidu väljaõppemissioonil ja ÜRO rahutagamismissioonil Malis alates 1. jaanuarist kuni 31. detsembrini 2016. Kuni kümme tegevväelast on Euroopa Liidu väljaõppemissioonil EUTM Mali (European Union Training Mission in Mali) ning kuni kümme tegevväelast ÜRO rahutagamismissioonil MINUSMA (United Nations Multidimensional Integrated Stabilization Mission in Mali).

2016. aastal panustab Eesti EUTM Mali missioonil instruktoritega, kelle ülesanne on anda Mali üksustele sõjaväelist väljaõpet. Samuti panustatakse staabiohvitseridega, kes osalevad Mali üksuste väljaõppe planeerimis- ja nõustamisprotsessis. MINUSMAsse panustab Eesti järgmisel aastal kahe staabiohvitseriga ning vaatlus- ja nõustamismeeskonnaga, kes teenivad MINUSMA koosseisus olevas Hollandi juhitavas mitmeriigi-sihtüksuses ASIFU (All Sources Information Fusion Unit).

Pikendati ka 2016. aasta lõpuni kuni kuue tegevväelase kasutamise tähtaega NATO juhitava nõustamis- ja väljaõppemissiooni Resolute Support (RSM) koosseisus Afganistanis. Eesti jätkab panustamist neljaliikmelise demineerimismeeskonnaga raamriigi Saksamaa juhitavas Põhja-Afganistani regioonis.

Eesti riik on osalenud ISAFi (International Security Assistance Force) Afganistani operatsioonil 11 aastat (2003-2014), RSMil aga alates 2015. Aastast.

Veel pikendati järgmise aasta lõpuni kuni 50 tegevväelase kasutamise tähtaega ÜRO juhitava rahvusvahelise rahuvalvemissiooni UNIFIL (United Nations Interim Force in Lebanon) koosseisus Liibanoni Vabariigis.

Pikendati järgmise aasta lõpuni kuni kuue tegevväelase kasutamise tähtaega Eesti riigi rahvusvaheliste kohustuste täitmisel konfliktijärgsel rahutagamismissioonil Liibanonis, Iisraelis, Egiptuses ja Süürias. Eesti osaleb ÜRO juhitaval rahutagamismissioonil UNTSO (United Nations Truce Supervision Organization).

Eesti sõjalised vaatlejad osalevad ÜRO sõjalise vaatlusmissiooni koosseisus alates 1997. aastast.