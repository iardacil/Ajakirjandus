Euroopa Liidu sõjaväelased asuvad täna Malis välja õpetama sealseid sõdureid võitlemaks islamistidest sisside vastu.

Esimestena treenivad Euroopa instruktorite käe all neli Mali pataljoni, vahendas BBC.

550 sõjaväelasest, kelle 22 ELi liikmesriiki Malisse on saatnud, on umbes 150 koolitajad, ülejäänud on toetav ja väekaitsega tegelev personal.

Suurima panuse annab missiooni Prantsusmaa (207 sõjaväelast), talle järgnevad Saksamaa (71), Hispaania (54), Suurbritannia (40), Tğehhi (34), Belgia (25) ja Poola (20). Eesti on teatanud kahe kaitseväelase osalemisest Mali missioonil.

Prantsuse brigaadikindrali Fran?ois Lecointre'i juhitav missioon kestab eeldatavasti umbes 15 kuud. Tema sõnul on eesmärk üles ehitada Mali armee, mis mulluse riigipöörde järel sisuliselt laiali jooksis.

Esimene täieliku väljaõppe saanud Mali pataljon peaks tegevusvalmiduse saavutama juuliks.

Jaanuaris Malis sõjaliselt sekkunud Prantsusmaa juhtimisel on suudetud islamistidelt tagasi vallutada riigi põhjaosa suurimad linnad, kuid lahingud kestavad siiani.

Prantsusmaa asub lähiajal oma praegu 4000-mehelist väekontingenti Malis kahandama. Aasta lõpuks peaks sõdureid riiki jääma umbes 1000. Lahkunuid asendavad mitme Lääne-Aafrika riigi sõjaväelased.