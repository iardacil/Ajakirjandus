Kuna Prantsusmaa saadab oma sõdurid Aafrikast kodumaale riiki turvama, palutakse liitlasi appi.
Prantsusmaa palub liitlastel, sealhulgas ka Eestil asendada oma vägesid käimasolevatel välismissioonidel, kuna Prantsusmaa oma sõdurid tuleb tagasi kutsuda kodumaale turvalisust tagama, teatas Prantsusmaa suursaadik Eestis Michel Raineri. Suursaadik esitas juba selle palve ka kaitseminister Hannes Hansole.

Raineri selgitas, et Prantsusmaal välja kuulutatud erakorralise seisukorra tõttu on neil vaja koju kutsuda suur osa välismissioonidel rakendatud sõdureid. „Neid on vaja appi politseile ja eriüksuslastele, et terrorivastaseid operatsioone läbi viia,” selgitas suursaadik. Prantsusmaal on praegu sõjaväelased Malis ja Kesk-Aafrika Vabariigis, kus osaletakse koos ÜRO jõududega rahu tagamisel. „Seega meil on vaja, et kui me suures osas oma mehi välja toome, et keegi neid seniks asendaks.” Eriolukord Prantsusmaal on välja kuulutatud kolmeks kuuks.

Raineri sõnul soovivad nad iga liitlasriigiga kahepoolselt läbi rääkida, mis võimalused neil on uues situatsioonis kaasa lüüa.

Eesti ootab ettepanekuid
Minister Hanso kinnitas, et suursaadik on andnud mõista, et Eesti abi läheks vaja eelkõige seal, kus Prantsusmaa on praegu sõjaliste missioonidega. „Milliste võimetega ja mis mahtudes täpsemalt meie abi vajatakse, on täpsustamisel. Eesti ootab ära Prantsusmaa konkreetsed ettepanekud ning seejärel neist lähtuvalt analüüsime, millised on meie võimalused osalemaks väljapakutud formaatides,” ütles Hanso.

Prantsusmaa oma sõdurid peavad minema tagasi kodumaale turvalisust tagama.
Eesti panustab ka praegu Malis sinna saadetud instruktoritega ja osales eelmisel aastal missioonil Kesk-Aafrika Vabariigis.

„Eesti ei saa mingil juhul jääda kõrvaltvaatajaks, kuna ka meie kodanikud liiguvad Euroopas ja on ohustatud,” kinnitas riigikogu riigikaitsekomisjoni esimees Marko Mihkelson (IRL). „Kindlasti on üle maailma erinevaid ohukoldeid ja üks võimalus on panustada nende missioonide kaudu.”

Osa üldisest võitlusest
ISIS-e ideoloogia haare ongi väga lai, sellega on seotud Aafrikas tegutsev terroriorganisatsioon Boko Haram, samast ideoloogiast on kantud ka Malis tegutsevad terroristid, selgitas Mihkelson. Seetõttu oleks põhjendatud ka sealsetes operatsioonides osalemine, osana üldisest terrorismivastasest võitlusest. Riigikaitsekomisjon arutab teemat esmaspäeval.

Mihkelsoni sõnul Eesti jaoks välistatud silm Ukraina puhul kinni pigistada.
Ka väliskomisjoni esimees Sven Mikser (SDE) kinnitas, et põhimõtteliselt on Eesti panustamine võimalik ja seda välistada ei saa. Tema sõnul tuleb aga kindlasti põhjalikumalt analüüsida, kas, millises koosseisus ja kui kestvalt saaks Eesti panustada.

Kui rääkida Süüria ja Iraagi puhul lääne koalitsiooni koostööst Venemaaga, siis on Mihkelsoni sõnul Eesti jaoks välistatud silm Ukraina puhul kinni pigistada.

"Terrorismi vastu peab ühinema siiski suur koalitsioon, mitte ainult lääs ja Venemaa."
Terrorismivastase võitluse koondamiseks uue sõjalis-poliitilise koalitsiooni moodustamise teemal mõtleb Prantsusmaa siiski pigem äärmiselt laialt. „Meil on ühine vaenlane, ISIS. Teda tuleb meil ka rünnata koos,” rõhutas suursaadik Raineri. Ta loodab, et toimub riikide vaadete lähenemine ja võetakse kasutusele ühtne strateegia. „Väga dramaatilisi otsuseid me kindlasti ei tee ja kiirustada ei kavatse.” Seega maavägede Süüriasse viimise asemel vaadatakse laiemat pilti. „Oluline on, et teised riigid piirkonnas peavad tulema kaasa. Kindlasti ei tohi korrata eelmiste sõjaliste operatsioonide, nagu näiteks Afganistanis tehtud vigu,” rõhutas saadik. „Terrorismi vastu peab ühinema siiski suur koalitsioon, see tähendab, et mitte ainult lääs ja Venemaa, vaid ka Iraan, Saudi Araabia ja Türgi peavad koos laua taha tulema.”

„Me ei unusta seda, mis puudutab Ukrainat. Süüria ja Ukraina on kaks eri küsimust,” kinnitas Raineri, teades, et see on Eesti jaoks oluline.

Uute rünnakute oht on suur
Suursaadik Michel Raineri ütles, et uute rünnakute oht Prantsusmaal on endiselt äärmiselt suur.

Kuigi on esitatud ka juba kriitikat Prantsuse võimude tegevuse kohta, väites, et tähelepanuta on jäetud esitatud luureandmed, siis Raineri sõnul seda julgeolekujõudude möödalaskmiseks siiski pidada ei saa.

„Me saame pidevalt väga suurel hulgal infot nii oma partneritelt kui ka oma teenistustelt. Seda infot on väga palju, neid potentsiaalseid inimesi ja ohukoldeid on väga palju. Me ei saa neid kõiki pidevalt jälgida ja neid inimesi kinni hoida. Meil on infot võimaliku ohu kohta, aga mitte selle kohta, kus ja millal nad lähevad tegudele,” selgitas Raineri. Suursaadik tõi esile, et Prantsusmaa ise edastas ka USA-le kuu aega enne 11. septembrit 2001 infot neid varitseva ohu kohta. „Infot ongi massiliselt.”

Rainerile teadaolevalt ei ole veel Prantsuse riigile selge, kuidas oli võimalik, et juba teadaolevad ja isegi rahvusvaheliselt tagaotsitavad terroristid said tagasi Euroopa Liitu tulla. Need konkreetsed augud ei ole veel teada, aga sellega tegeletakse. „Prantsusmaa selge nõue on Euroopa Liidu piirikontrolli märkimisväärne tugevdamine. Liidu välispiiridega on praegu suur probleem,” kinnitas Raineri.