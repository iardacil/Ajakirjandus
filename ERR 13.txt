Eesti kaitseväelasi on hetkel välismissioonil kõige enam Aafrikas, Mali Vabariigis, kus väljaõppemissioonil püütakse õpetada, kuidas oma riiki ise kaitsta. Mali sõjaväelaste jaoks on suurema tähtsusega praktiline, mitte teoreetiline väljaõpe ning nii mõnigi kord tuleb kasutusele võtta ka kõige lihtsamad õpetamisviisid.
2013. aastal saatis Prantususmaa Mali valitsusele appi sõdureid, et sõjategevuses tagada Mali valitsuse püsimine. Riigis puhkenud konfliktis püüdsid valitsust kukutada tuareegi mässulised. Sõjategevuse tulemusel olukord stabiliseerus ja Mali keskvalitsus lubas edaspidi arvestada senisest rohkem tuareegidega. Ka Eesti otsustas osaleda väljaõppemissioonil, vahendas "Aktuaalne kaamera".

Kokku on Eesti saatnud Mali kõrbekuumusesse teenima kaheksa meie kaitseväelast. Eesti sõdurid ja ohvitserid teenivad kolmel erineval missioonil, neist kõige enam Koulikoro treeningkeskuses, kus on hetkel kuus meest. Koos Euroopa ametivendadega püüavad nad Mali sõduritele anda peamised oskused, kuidas inimesi ja riiki kaitsta.

Eesti kontingendi ülema sõnul on kohalikud küll õpihimulised, kuid nende treenimine on raske.

Eesti kontingendi ülem leitnant Robert Kase sõnul on keskmine Mali sõdur üldjuhul väga vähese haridusega peamine õppemeetod on praktilised sooritused. "Teooria nende puhul väga hästi ei toimi. Nad lihtsalt ei mõista seda. Tihtipeale nad ei saa aru meie euroopalikust mõtteviisist ja me peame selgitama väga imelike näidetega. Tooma elust endast näiteid, et apelsin on ka kollane jne.," rääkis Kase.

Kuigi otsest sõda riigis praegu ei ole, näitab varasem kogemus, et rahulolematus mässuliste seas kasvab mõne aja pärast ilmselt uuesti. Möödunud nädalavahetusel Eesti käitseväelasi külastanud kaitseväe juhataja, kindralleitnant Riho Terrase sõnul on mässuliste riigipöördekatsete ärahoidmiseks selliseid missioone vaja.

"Seda abi siin Mali armeele ongi vaja selleks, et nad ise saaksid aru, et ega seda riiki keegi teine siin ei kaitse, kui nad ise kaitsevad. Neil seisavad vastas hästi relvastatud ja varustatud islamistlikud organisatsioonid, küll kaugel põhjas, aga nad peavad aru saama, et neil on vaja oma armee üles ehitada selliselt, et ta suudab seda sõda pidada," märkis Terras.

Terrase sõnul on missioonil osalemine oluline, et Eesti kaitseväelased saaksid teha koostööd liitlastega Euroopast ja ÜROst. Esialgu jäävad Eesti kaitseväelased Malisse kindlasti järgmise aasta märtsini, kuid on võimalik, et misioone pikendatakse veelgi.