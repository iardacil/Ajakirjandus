Täna kinnitas Vabariigi valitsus riigikogu otsuste eelnõud, mille antaks 2016. aastaks kaitseväele mandaat osaleda kuni 347 kaitseväelasega erinevatel missioonidel ja NATO reageerimisjõududes. Samuti taotletakse mandaati vajadusel kuni 50 kaitseväelase saatmiseks mõnele uuele võimalikule missioonile.
Kõige rohkem kaitseväelasi osaleks vastavalt eelnõule NATO reageerimisjõudude NRF (NATO Response Force) koosseisus. NRFi osalus koosneks jalaväekompaniist koos logistikaelemendiga, miinijahtijast ja mereväe staabiohvitseridest ning eriüksuslastest. Kokku osaleb NRFi koosseisus kuni 210 kaitseväelast, teatas ministeerium.

Täiendavalt küsitakse eelnõuga riigikogult mandaati kaitseväe kasutamiseks Eesti riigi rahvusvaheliste kohustuste täitmisel NATO või selle liikmesriigi, Euroopa Liidu või ÜRO juhitaval muul rahvusvahelisel sõjalisel operatsioonil sellesse esmakordsel panustamisel, kokku kuni 50 kaitseväelasega.

Võimaluse mandaadi taotlemiseks ootamatult esile kerkida võiva aktuaalse konflikti lahendamiseks loodaval rahvusvahelisel operatsioonil annab hiljuti vastu võetud riigikaitseseadus, mis jõustub 1. jaanuarist 2016

„Eesti julgeolek ei ole ühesuunaline tänav. Me ei saa julgeolekut vaid tarbida, peame selle loomisse ka ise panustama,“ ütles kaitseminister Hannes Hanso. „Eesti on järgmisel aastal valmis panustama ÜRO, Euroopa Liidu ja NATO missioonidele samas mahus, mis tänavugi, lisaks oleme vajadusel valmis osalema NATO reageerimisjõudude koosseisus.“

Eesti jätkab panustamist korraga kuni 50 kaitseväelasega Liibanonis ÜRO juhitavas rahvusvahelises rahuvalvemissioonis UNIFIL. Eesti osaleb sel missioonil Iiri-Soome pataljoni koosseisus jalaväerühmaga ning staabiohvitseridega.

Malis jätkab Eesti osalemist Euroopa Liidu Mali väljaõppemissioonil EUTM instruktorite ja staabiohvitseridega, kokku kuni kümme kaitseväelasega. ÜRO rahutagamismissioonile Malis MINUSMA panustab Eesti järgmisel aastal staabiohvitseride ning vaatlus- ja nõustamismeeskonnaga, samuti kokku kuni kümne kaitseväelasega.

Eesti jätkab kuni kuue staabiohvitseriga panustamist ÜRO juhitavale rahutagamismissioonile UNTSO, mis tegutseb Liibanonis, Iisraelis, Egiptuses ja Süürias. UNTSO ülesanne on jälgida rahu- ja relvastuskokkulepetest kinnipidamist Lähis-Idas ning vältida konfliktide eskaleerumist.

Soovime jätkata panustamist Afganistani turvalisuse tagamisse NATO juhitava nõustamis- ja väljaõppemissiooni Resolute Support Mission kuni kuue tegevväelasega. Tegemist on demineerimismeeskonnaga, kes tegutsevad Saksa kontingendi koosseisus Põhja-Afganistanis.

Samuti jätkab Eesti osalust rahutagamismissioonil Kosovos KFORi (Kosovo Force) koosseisus kokku kuni kolme staabiohvitseriga.

Eesti jätkab osalust kuni kahe staabiohvitseriga Euroopa Liidu sõjalisel missioonil EUNAVFOR Med – Sophia, mille eesmärk on tõkestada inimkaubitsejate tegevust.