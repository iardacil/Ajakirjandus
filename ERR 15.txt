Eesti kahekordistab Malis rahvusvahelistes jõududes teenivate sõjaväelaste arvu seniselt üheksalt 18-le.
Eeskätt puudutab suurendamine ÜRO egiidi all teenivat kontingenti, kuhu juurde saadetavad kaheksa eestlast hakkavad tegelema andmekogumise ehk luurega, vahendas "Aktuaalne kaamera".

Üks põhjusi, miks just ÜRO üksusele panustatakse, võib olla Eesti soov saada ÜRO julgeolekunõukogu ajutiseks liikmeks. Rahvusringhäälingu võttegrupi reis Malisse sai teoks koostöös kaitseministeeriumiga.

Lubaduse Eesti kontingenti suurendada ütles kaitseminister Sven Mikser välja nädala algul Malis sealse kolleegiga kohtudes. Just päev varem oli riigi konfliktses põhjaosas hukkunud varitsusrünnakus 11 valitsusvägede sõdurit.

Praegu teenib Malis seitse eestlast Euroopa Liidu väljaõppemissiooni EUTM koosseisus pealinna Bamako lähistel ning kaks staabiohvitseri ÜRO rahuvalvemissioonil MINUSMA.

"Siin Koulikoro treeningkeskuses, kus Mali sõdureid välja õpetatakse, on Eesti instruktorite põhiline tööpõld. Kaugele põhja poole jääb niinimetatud mõtteline punane joon, mille taha neil asja ei ole. Küll lähevad sinna nende väljaõpetatud Mali sõdurid," kirjeldas ERR-i ajakirjanik.

Põhiosa lisaks saadetavatest Eesti sõjaväelastest hakkavadki teenima maa konfliktses põhjapiirkonnas MINUSMA koosseisus, kus eestlaste arv kasvab kahelt kümnele.

"Eesti mehed hakkavad tegelema informatsiooni kogumise, analüüsimisega. Eesti keeles võib seda nimetada luurevõimekuseks," lausus kaitseminister Sven Mikser.

Ühelt poolt lähtub panustamine missiooni vajadustest. Ka Mali kaitseminister mainis esmastest vajadustest rääkides muu hulgas just vaatlus- ehk teisisõnu luurevõimekust.

"Samuti rääkisin ma vajadusest suurendada vaatlusvõimekust, kuna meie riik on väga suur ja terrorism on täna rahvusvaheline probleem," ütles Mali kaitseminister Tieman Hubert Coulibaly.

Vähetähtis ei ole aga just ÜRO missioonile panustamise juures ilmselt ka see, et Eesti loodab saada ÜRO julgeolekunõukogu järgmises koosseisu ajutiseks liikmeks.

"Mõistagi sellel teemal lobitöö on lihtsam, kui Eesti on ÜRO liinis aktiivne osaleja erinevatel ÜRO juhitavatel operatsioonidel," märkis kaitseminister Sven Mikser.

Järgmise nädala algul Malisse suunduvad kaheksa eestlast hakkavad tööle Gao provintsis Hollandi kompanii juures ja kuuluvad MINUSMA allüksuse ASIFU koosseisu, mille nimetus kõneleb informatsiooni kogumisest erinevatest allikatest.

Mali põhjaosa on endiselt rahutu, kuigi juunis allkirjastas valitsus tuareegi mässulistega rahuleppe.

"Üleüldiselt on olukord üsna samaks jäänud - võib-olla on pisut paremaks läinud pärast seda, kui rahuleping kõigi rühmituste poolt alla kirjutati," rääkis MINUSMA vägede ülem kindralmajor Michael Anker Lollesgaard.

MINUSMA rahuvalvejõud koosnevad põhiosas Aafrika sõduritest ning on kokkupõrgetes ka kaotusi kandnud. Terrorismivastastes rünnakutes osalevad eeskätt Mali valitsusväed ja Prantsusmaa üksus Barkan.