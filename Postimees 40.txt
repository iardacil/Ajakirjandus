Malis, kus eestlased osalevad koguni kahel sõjalisel missioonil, paistavad konflikti lahenemise lootused kauged.

1. septembril asuvad Mali keskvalitsus ja kuus nende vastu sõdivat riigi põhjaosa mässuliste rühmitust taas rahukõnelusi pidama. Kardetavasti üsna tulutult ning neli erinevat sõjalist missiooni, mis selles riigis käivad ja millest kahel Eestigi osaleb, kestavad ilmselt kaua.

Nagu märgib Economist, on praegused kõnelused viimatised aastakümneid kestnud hootise vägivalla ja läbikukkuvate kõneluste jadas.

Ka ÜRO rahuvalvemissioonil MINUSMA teeniv Eesti kaitseväelane, kes töö tõttu oma nimega rääkida ei saa, ei usu kiiresse lahendusse. «Mis on ka väga loomulik, kuna Mali valitsusel suuresti puudub tahe olukord lahendada,» nendib ta.

«Riigi majandus toetub suuresti abirahale, Mali on valdavalt agraarriik äärmiselt vähese tööstusega ja siinne rahvusvaheline kogukond on ülioluline tööandja,» jätkab ta. «Seetõttu nähakse ka, et MINUSMA ja teised ÜRO organisatsioonid toetavad riigi ja riikluse arengut veel üsna pikalt.»

Pealinnas Bamakos teeniv eestlane märgib, et seal pole riigi põhjaosas toimuvat konflikti otseselt tunda. Seal ollakse ka üsna üksmeelsed arvamuses, et rahutu Põhja-Mali ei tohiks suuremat autonoomiat saada.

«Üldine vastasseis riigis valitseb lõuna- ja põhjaosa vahel,» selgitab ta. «Osalt on see tingitud etnilisest olukorrast, sest põhjaosas elavad n-ö valged – araablased ja tuareegid –, keda nähakse neegrite orjastajatena ja sajandeid tagasi see oligi nii.»

«Alates iseseisvuse saavutamisest 1960. aastal on olukord pöördunud – kui varem valitsesid riiki araablased ja tuareegid, siis iseseisvudes läks suurem osa juhikohtadest n-ö mustadele aafriklastele, mis Aafrika traditsioone järgides tähendas, et endistest võimulolijatest said uued ohvrid,» jätkab ta. «Seetõttu on põhjaosa pärast iseseisvuse saavutamist jäetud vaeslapse rolli, kuhu pole investeeritud suurt midagi.»

«Seetõttu on ehk ka loomulik, et tuareegid – kui sõjakas ja uhke kõrberahvas – hakkasid juba üsna algusest peale mässama,» arutleb ta. «Suurim vastuhakulaine leidis aset 1990ndatel, kuid ka see ei ole pannud siinset riigivõimu põhjaosale erilist tähelepanu pöörama, nähes sealsetes elanikes vaid probleemi, kuid ei muud.»

Bamakos teeniva eestlase sõnul on eelmainitud põhjusel Põhja-Malis ka inimeste haridustase madalam, riigivõimu kohalolek pea olematu ning «kuritegelik» elulaad levinud.

Economist märgib, et tuareegide mässud on sama vana nähtus kui Mali riik. Praegu tavaline muster sai alguse 1992. aasta rahust, millega tuareegid loobusid autonoomia eest iseseisvuse taotlemisest. Sellest ajast on kordunud tsükkel, mis algab rahulepetest, jätkub selle mõlemapoolse rikkumisega ja paisub uueks konfliktiks.

Et tänavune põllusaak jääb põua tõttu tõenäoliselt kasinaks, kasvab ka Mali vajadus  toiduabi järele. «Probleemiks ei ole toiduainete nappus, sest Alşeeriast ja muudest naaberriikidest tuleb importtoitu piisavalt, vaid väga madal elatustase, kuna enamik inimesi on seotud põllumajandusega ja hetkeline põuaperiood ei hävita mitte ainult nende toitu, vaid ka võimaluse toitu osta,» selgitab eestlane.

«Sama lugu on karjakasvatajatega, kes on kohati sunnitud kogu oma karja hukkama, kuna veetase on madal ning rohumaad vähe,» lisab ta. «Lisaks tekivad karjakasvatajatel konfliktid kohalike põllumeestega, kelle põllud asuvad viljakamatel aladel ja enamasti veekogude ääres ning karja liikumine veekogu äärde tähendaks tahes-tahtmata liikumist üle põldude, mis omakorda tähendaks põllusaagi hävimist.»

«Lihaküllus turgudel tähendab aga hinnalangust ja seetõttu on kahju loomakarjapidajatele veelgi suurem, sest niimoodi on uut karja tuleval aastal keerukam rajada, kuna eeldatavasti on eluslooma hind nõudluse tõttu kõrgem kui praegu,» kirjeldab ta kurba ringi.

«Kõik need stressifaktorid – põud, valitsev halduslik suutmatus ja eri gruppide omavaheline konflikt – suurendavad kohalike elanike niigi rasket olukorda,» tõdeb Postimehele olukorda kirjeldanud kaitseväelane. «See on toonud kaasa rohkem kuritegevust, just raha ja karjade röövimised, inimesed on rohkem meeleheitel, kuna võimalused baasvajaduste rahuldamiseks on üha ahtamad.»

Mali missioonid

EUTM Mali: ELi väljaõppemissioon, millel osaleb praegu seitse Eesti instruktorit.

MINUSMA: ÜRO rahuvalvemissioon, kus Eesti osaleb ühe kaitseväelasega.

«Barkhane»: 2013. aasta talvel alanud ja tänavu 15. juulil lõppenud Prantsuse lahingmissiooni «Serval» järglane. Erinevalt eelkäijast hõlmab ka Burkina Fasot, Mauritaaniat, Nigerit ja Tğaadi.

AFISMA: Lääne-Aafrika majandusühenduse missioon.
