Eesti saadab Euroopa Liidu väljaõppemissioonile Malis kaks kaitseväelast.
Kaitseväe peastaabi analüüsi ja planeerimisosakonna ülem kolonelleitnant Mart Vendla ütles, et ELi eesmärgiks on taastada Malis olukord, kus riik tuleks turvalisuse tagamisega ise toime, vahendasid ERRi raadiouudised.

Eesti saadab Malisse kaks kaitseväelast, ühe staabiohvitseri ja ühe staabiallohvitseri. Vendla sõnul lähevad nad missiooni peakorterisse ja hakkavad tegelema väljaõppe planeerimisega. 

"Treeningmissiooni eesmärk on õpetada välja neli pataljoni. ELi väekoondis läheb sinna sisse selleks, et õpetada välja Mali relvajõud, kes suudavad ise korda tagada. ELi missioon ei hakka kohapeal sõdima, seal sees on operatsioon "Serval". Nad on prantslased, kes toetuvad julgeolekuperimeetrile, lükates islamistid ja tuareegid tagasi põhja, aga laias laastus EL ei sõdi," kinnitas Vendla.

Kaitseministri Urmas Reinsalu sõnul on ELi missiooni eesmärk peatada organiseeritud kuritegevus ja terrorismi levik Euroopasse.

"Ebastabiilsuse väga kiire areng Malis annab põhjust ELile väga suureks mureks ning on mõistlik varases faasis panustada selle kriisi lahendamisesse, sest vastasel juhul võib see ebastabiilsus tugevalt ohustada nii lähiregiooni kui Euroopat."

Ta lisas, et EL otsustas Malis missioone alustada 17. jaanuaril. ELi Mali missiooni maksimaalne aeg on praeguse seisuga 15 kuud. 

Mali on endine Prantsusmaa asumaa, mis on praegu üks Lääne-Aafrika vaesemaid riike. Selle põhjaosa moodustab enamjaolt kõrb.

Suurem osa riigi elanikkonnast elab lõunaosas, põhjaosas on end sisse seadnud iseseisvust taotlevad tuareegid.

Tänavu jaanuaris alustasid äärmuslased rünnakuid üle kokkulepitud piiri. Prantslaste sekkumine aitas vältida olukorda, kus Malist oleks saanud täienisti terroristlik riik.

Malit iseloomustab nõrk keskvalitsus, kes ei suuda kontrollida oma territooriumi ja riiki väljastpoolt tulevaid võitlejaid, mistõttu kujutab Malis toimuv ohtu ka EL-ile.