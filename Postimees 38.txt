Nädalavahetusel alustas Euroopa Liidu sõjalisel väljaõppeoperatsioonil Malis pooleaastast teenistust Eesti teine väljaõppemeeskond.

Mali lõunaosas Koulikoro väljaõppekeskuses teenivate eestlaste ülesanne on Mali relvajõudude väljaõpe ja nõustamine koos teiste Euroopa riikide kaitseväelastega.

Meeskonna ülema kapten Marek Leineri sõnul on üksuse ülesanne õpetada Mali armee ühele rühmale maa-alahõivamist ja selle kontrollimist, seal hulgas informatsiooni kogumist, vaatluspostide ja kontrollpunktide püstitamist ja neis tegutsemist, lisaks peamisi lahinguliike – rünnakut ja kaitset rühma ja kompanii koosseisus.

Leineri kinnitusel on väljaõppemeeskond professionaalne, staaþikas ja hästi motiveeritud. «Suurimaks väljakutseks on kliima – nii palavaim kuu aprill kui suvine vihmaperiood,» ütles ta. Samuti on Leineri sõnul väljakutseks tõlkide kasutamine ja tõlkimisega arvestamine, mida Soomes väljaõppes ka harjutati. «Prantsuse keele baasteadmistest on palju abi, kuigi väljaõpe ise toimub inglise keeles tõlgi kaudu,» sõnas ta.

Esimestel nädalatel on kuueliikmelisel meeskonnal Malis kohanemisaeg, mille käigus läbivad nad operatsiooni juhtiva Prantsuse armee väljaõppe uutele treeningmeeskondadele. Seejärel alustab meeskond Mali armee jalaväerühma välja õpetamisega. Eesti instruktorite meeskond teenib Põhjala-Balti väljaõppeüksuse koosseisus koos Soome ja Rootsi meeskondade ning Läti ja Leedu kaitseväelastega.

Väljaõppemeeskond ise valmistus operatsiooniks ligi pool aastat. Eestis läbisid nad prantsuse keele baaskursuse kaitseväe ühendatud õppeasutustes, rahvusvaheliste operatsioonide eelse kursuse ja operatsioonipiirkonna spetsiifilise kursuse. Soomes Pori brigaadis sai meeskond viimase lihvi, kus õpetati neile õpetamise metoodikaid ja Mali armee kasutuses olevat relvastust, samuti tehti viimane värskendus kohapealsetest oludest ja ülesannetest.

Euroopa Liidu väljaõppemissiooni eesmärk on toetada Mali relvajõudude ülesehitamist ning aidata Mali valitsusel taastada kontroll riigi territooriumi üle. Selleks õpetatakse välja neli Mali relvajõudude pataljoni. Samuti toetatakse Mali relvajõude väljaõppe ja nõustamisega küsimustes, mis puudutavad juhtimist, sõjalisi võimeid, tagalatoetust ja personali haldamist.