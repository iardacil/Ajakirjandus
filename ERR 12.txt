Kaitseväe juhataja kindralleitnant Riho Terras arutas Malis ÜRO juhitud MINUSMA operatsiooni ülema kohusetäitjaga Eesti kaitseväe panuse võimalikku suurendamist Malis.
Brigaadikindral Christian Thiebault esitas Terrasele palve, et Eesti võimalusel oma panust suurendaks. Terras ütles, et kaitsevägi on valmis saatma veel inimesi Mali vaatlus- ja analüüsikeskusesse.

Praegu töötab ÜRO juhitavas vaatlus- ja analüüsikeskuses üks kaitseväe ohvitser.

"Oleme selleks teinud ettevalmistusi ning vajadusel oleme võimelised saatma vaatlus- ja analüüsikeskusesse lisaks kuni kümme kaitseväelast," ütles Terras.

ÜRO egiidi all tööd alustanud vaatlus- ja analüüsikeskus koosneb kuue riigi ohvitseridest: Eesti, Soome, Rootsi, Hollandi, Taani ja Saksamaa. ÜRO-l on plaanis üksust tunduvalt suurendada ja anda sellele kaalukam roll kogu ÜRO tegevuse planeerimisel Aafrikas.

"Saame taas koos töötada oma heade kolleegidega Põhjalast ning saada kogemusi, mis meile kindlasti tulevikus ära kuluvad. Põhiliselt Aafrika Liidu baasil loodud missioon vajab hädasti eurooplaste tehnilist toetust," lisas Terras.

Lisaks ühele ÜRO rahuvalvemissiooni MINUSMA raames teenivale ohvitserile teenib Malis veel Eesti kaitseväe treeninguüksus Euroopa Liidu väljaõppemissioonil EUTM, mille eesmärk on taastada Mali relvajõudude sõjaline võime.

Terrase visiit Mali Vabariiki lõpeb täna.