Kaitseväelased ja kaitseliitlased on Eesti rahva ja riigi teenistuses selleks, et Eestit enam mitte kunagi ei okupeeritaks, ütles kaitseminister Reinsalu võõrvägede lahkumise aastapäeval kaitseväelastele saadetud pöördumises.
„20. augustil 1991, päeval, mil Eesti taastas riikliku iseseisvuse, oli Eestis umbes 25 000 Vene sõjaväelast,“ meenutas kaitseminister pressiteenistuse vahendusel. „1994. aasta 31. augustiks oli Eesti okupatsioonivägedest sisuliselt vaba.“

Kaitseministri sõnul kaitsevad täna Eesti sõdurid meie riigi ja rahva julgeolekuhuve liitlaskohust täites Afganistanis ja Malis ning kaitseväelaste ustav igapäevane teenistus kodus ja välisoperatsioonidel on Eesti iseseisvuse kõige kindlam tagatis.

„Eesti sõnum on lihtne ja selge - me võitleme igal juhul oma maa ja rahva vabaduse eest,“ lausus Reinsalu. „Eesti ei ole täna enam üksi – kui me peame võitlema, siis me võitleme koos liitlastega. Eesti on Euroopa Liidu ja maailma kõige võimsama kaitseorganisatsiooni NATO liige.“

Kaitseminister kutsus täna, 31. augustil tähistama vaba Eesti päeva ning tunnustama inimesi, kes andsid oma panuse Eesti vabanemisse okupatsioonivägedest.

Täna tähistatakse vaba Eesti päeva Toris Eesti sõjameeste mälestuskirikus, kus peetakse sel puhul jumalateenistus. Osalevad kaitseminister Urmas Reinsalu, kaitseväe juhataja kindralmajor Riho Terras ja Kaitseliidu ülem brigaadikindral Meelis Kiili. Toimub ka kontsert, kus esineb kaitseväe orkester ja Väino Puura.