Kaitseministeerium taotleb riigikogult luba saata sügisest Aafrikasse ELi väljaõppemissioonile EUTM Mali kuus instruktorit, kes asuksid välja koolitama kohalikke sõjaväelasi.

 «Aasta alguses pakkus Soome välja võimaluse, et Eesti, Läti ja Leedu võiksid hakata Põhjala riikidega ühiselt Mali väljaõppemissiooni panustama,» meenutas selle idee sündi kaitseministeeriumi kaitsevalmiduse ja operatsioonide osakonna juhataja Riho Rõngelep.

Eesti on praegu EUTM Malile saatnud kaks Bamakos teenivat staabiohvitseri. Soome ja Rootsi aga on alustanud jalaväerühmade väljaõpetamist ning praegu teenib seal üks Soome ja kaks Rootsi väljaõppeinstruktorite meeskonda. Ilmselt septembris, kui rotatsioonid vahetuvad, tahaks Rootsi oma meeskondade arvu ühe võrra vähendada ja selle asemele asuks Eesti.

«Üht rühma väljaõpetavate instruktorite arv on kuus,» kirjeldas Rõngelep. «Toimub see ühistel alustel Põhjala riikidega. Me suhtleksime seal üsna tihedalt: see annab tegelikult lisaks ELi operatsioonil osalemisele väga palju ka Põhjamaade riikide sõjalisse koostöösse juurde.»

Mali mandaati küsitakse kümnele kaitseväelasele. Lisaks kuuele instruktorile läheksid selle alla ka kaks staabiohvitseri, kes praegu teenivad Malis mullu riigikogult võimalikule uuele NATO või ELi missioonile saadud n-ö blanco mandaadi alusel.

Rõngelepa sõnul vaatab Eesti teraselt ka praegu ÜRO peakorteris käivaid arutelusid selle organisatsiooni kavandatava Mali operatsiooni üle. «Tegemist saab olema ÜRO suuruselt neljanda operatsiooniga,» märkis ta. «Kindlasti me jälgime, kuhu suunas need arutelud lähevad ja milline saab olema selle missiooni struktuur. Praegu pole me midagi otsustanud.»
