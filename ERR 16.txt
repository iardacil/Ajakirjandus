Vastu tulles Prantsusmaa abipalvele toetamaks võitlust äärmuslusega, otsustas Eesti suurendada oma osalust missioonidel Malis 20 kaitseväelaseni, saates väljaõppemissioonile kaks täiendavat staabiohvitseri.
Kaitseminister Hannes Hanso ütles, et Eesti väljapakutud panus vastab Prantsusmaa abipalves soovitule. Prantsusmaa suursaadik Eestis Michel Rainer ütles "Aktuaalsele kaamerale", et Eesti poolega on arutatud põhimõttelist abi osutamist. "Tuleb veel täpsustada, millised on Prantsusmaa vajadused ja millised Eesti võimalused, " möönis suursaadik.

"Meile tehti ettepanek suurendada osalust EL-i ja ÜRO operatsioonidel Aafrikas ning oodatud olid eelkõige kiired, poliitilist toetust väljendavad panused," ütles Hanso. "Samas me jätkame analüüse, kuidas saaksime pikemas perspektiivis ise rohkem panustada."

Hanso sõnul peab Eesti NATO kiirreageerimisjõudude raames hoidma valmisolekus 210 kaitseväelast, keda Eesti välismissioonile saata ei saa. "Oleme üsnagi oma kapatsiteedi ääre peal, kuid nagu öeldud, me ootame ära, mida prantslased ütlevad, vaatame oma missioonid üle ja kui vaja, otsime lahenduse," kinnitas Hanso.

Prantsusmaa soovis liitlaste täiendavat panustamist neisse missioonidesse, millega Prantsusmaa on praegu seotud, et nad saaksid vabastada oma üksusi muude ülesannete täitmiseks.

Kahe täiendava staabiohvitseri saatmine jääb 2016. aastaks riigikogult taotletava mandaadi piiresse ning täiendavaid taotlusi mandaadi jaoks ei ole vaja esitada.

Eesti osaleb praegu EL väljaõppemissioonil EUTM Mali seitsmeliikmelise treeningmeeskonna ja staabiohvitseriga. Lisaks osaleme Malis ÜRO missioonil MINUSMA kahe staabiohvitseri ning kaheksaliikmelise vaatlus- ja nõustamismeeskonnaga.