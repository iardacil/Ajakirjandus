Vastu tulles Prantsusmaa abipalvele toetada võitlust äärmuslusega, otsustas Eesti suurendada osalust Mali missioonidel, saates väljaõppemissioonile kaks staabiohvitseri lisaks.

Kaitseminister Hannes Hanso (SDE) ütles, et Eesti välja pakutud panus vastab Prantsusmaa abipalves soovitule.

«Meile tehti ettepanek suurendada osalust ELi ja ÜRO operatsioonidel Aafrikas ning oodatud olid eelkõige kiired, poliitilist toetust väljendavad panused,» ütles Hanso. «Samas jätkame analüüsimist, kuidas saaksime pikemas perspektiivis ise rohkem panustada.»

Prantsusmaa soovis, et liitlased panustaksid lisaks neisse missioonidesse, millega Prantsusmaa on praegu seotud. Nii saaksid nad vabastada oma üksusi muude ülesannete täitmiseks.

Kahe täiendava staabiohvitseri saatmine jääb tulevaks aastaks riigikogult taotletava mandaadi piiresse ning täiendavaid taotlusi mandaadi jaoks ei ole vaja esitada.

Eesti osaleb praegu ELi väljaõppemissioonil EUTM Mali seitsmeliikmelise treeningmeeskonna ja staabiohvitseriga. Lisaks osaleme Malis ÜRO missioonil MINUSMA kahe staabiohvitseri ning kaheksaliikmelise vaatlus- ja nõustamismeeskonnaga.
