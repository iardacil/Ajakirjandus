Kaitseminister Sven Mikser kinnitas Mali pealinnas Bamakos kohtumisel oma kohaliku kolleegi Tiéman Hubert Coulibalyga, et Eesti peab väga oluliseks olukorra stabiliseerimist Malis ning suurendab seetõttu oma osalust ÜRO missioonil seniselt kahelt kaitseväelaselt kümnele.

«Aafrika julgeolekuolukord ja konkreetselt Mali kui ühe Aafrika võtmeriigi stabiliseerimine mõjutavad kogu Euroopa julgeolekuolukorda,» lausus ta.

Mikseri sõnul on Euroopa Liit juba pidanud langetama väga raskeid otsuseid pagulaste vastuvõtmiseks Aafrikast. «Mali kaitseminister on väga pühendunud oma riigi julgeolekujõudude ülesehitamisele ja stabiilsuse taastamisele. ÜRO vägede ülem Malis ja Euroopa Liidu väljaõppemissiooni ülem on väga keskendunud oma ülesande täitmisele,» ütles ta.

Mali kaitseminister Coulibaly andis põhjaliku ülevaate julgeolekuolukorrast riigis ja valitsuse plaanidest võitluses terrorismiga. ÜRO vägede ülem Malis, Taani kindralmajor Michael Anker Lollesgaard kõneles Mikseriga ÜRO sinikiivrite tegevusest ja väljavaadetest olukorda stabiliseerida.