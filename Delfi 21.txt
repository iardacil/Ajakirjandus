Aafrikat uuriv professor Morten B¸ås ütleb, et Kesk-Aafrika Vabariiki minevad riigid võtavad pikaajalise kohustuse.
Norra välispoliitika instituudi teadlane Morten B¸ås on juba aastaid uurinud Kesk-Aafrika probleemseid riike ja konflikte. Eelmisel nädalal Eesti diplomaatide koolis sel teemal loenguid pidanud B¸ås ütles Eesti Päevalehele, et võrreldes Maliga on Kesk-Aafrika Vabariigi sündmustesse sekkumisest palju vähem oodata.

••Miks on olukord Aafrikas nii tõsiseks muutunud, et enam ei jää muud üle kui järjest sealsete riikide sündmustesse sekkuda?

Pole olemas üht kindlat põhjust. Olukord meenutab sibulat. Võib järjest kihte ära koorida, kuid jääda ikka peamist põhjust otsima.

Võiks nimetada paar põhjust. Üks on Alşeeria kodusõda. Selle kodusõja tagajärgi tuntakse regioonis ikka veel. Näiteks regiooni ühe põhilise ülestõusnute grupi – AQIMi ehk Al-Qaida Islami Magrebis – juhtkond koosneb inimestest, kes võitlesid Alşeeria kodusõjas kaotanud poolel.

Teine oluline põhjus, miks asjad praegu nii on, seisneb korruptsioonis, millel rahvusvaheline kogukond laskis Malis kasvada. Uinutasime end unejutuga, et Mali on justkui Aafrika demokraatia näide, keeldusime nägemast, kui mäda olukord tegelikult oli.

Kolmas põhjus peitub Liibüas, Gaddafi reşiimi langemises. Ma ei ütle seda Gaddafi diktatuuri õigustuseks. Aga on fakt, et viisil, kuidas see reşiim langes, olid tõsised tagajärjed, mida me – nii rahvusvaheline kogukond kui ka eriti NATO – keeldusime mõistmast, kui Liibüa võimu puruks pommitasime. Asi polnud Gaddafi kõrvaldamises endas…

••Vaid selles, kuidas seda teha?

Just. Mis juhtub pärast Gaddafi kõrvaldamist? Mulle paistis kõik ülimalt sarnane Saddam Husseini kõrvaldamisega Iraagis. Usk, et pärast suure paha tegelase kukutamist läheb kõik hästi ja liibüalased osutuvad kapis redutanud parimateks demokraatideks.

Mis pärast Gaddafit juhtus? Peaaegu kõik Mustast Aafrikast pärit võõrtöölised sunniti maalt lahkuma. Kokku miljon inimest. Halvim tagajärg oli relvastatud tuareegide naasmine Malisse. Nad pöördusid tagasi täiesti korrumpeerunud riiki, algatasid ülestõusu ja kaotasid selle üle kontrolli, sest selle võtsid üle islamistid, mis siis omakorda viis Prantsusmaa interventsioonini.

••Niisiis sekkus Prantsusmaa, riiki läks ka Euroopa Liidu treeningumissioon. Nüüd kuuleme, et on korraldatud valimised ja Mali on justkui stabiliseerunud. Või mis teie arvate?

Mali on arvatavasti napilt positiivse poole peal. Arvestades, milline oli olukord enne Prantsuse interventsiooni… Keegi pidi seal sekkuma, sest asi oleks võinud minna halvast täiesti hulluks. Islamistid ei ähvardanud küll vallutada pealinna Bamakot, kuid oli tõenäoline, et nad hõivavad veel paar linna riigi lõunaosas ja koos sellega suured relvalaod, mis Mali armee oli maha jätnud. See oleks olnud väga halb areng.

Aga selle eest, et Mali on suutnud stabiliseeruda, peab eelkõige tunnustama Mali enda elanikke. Jah, ma kiidan ka prantslasi sekkumise eest, kuid riigi stabiliseerumise saavutasid suuresti malilased ise. Viimastel aastatel juhtunu – riigipööre 2012. ja Prantsusmaa sekkumine 2013. aastal – mõjus malilastele nagu äratus. Nad ei saanud enam kinnisilmi vaadata, mis riigiga juhtub.

••Nüüd on kõrvalriigis Kesk-Aafrika Vabariigis (KAV) uus eriolukord. Ja kõik näib korduvat: prantslased, siis teised EL-i riigid ja Aafrika Liit sisse. Kas võiksime olla sama optimistlikud kui Mali puhul?

Ei, kahjuks ma arvan, et Mali valimised ja sealne positiivne tulemus on erand ja mitte reegel. Esiteks, KAV-i puhul räägime arvatavasti kogu Aafrika kõige nõrgemast riigist. Seal pole ei infrastruktuuri ega kodanikuühiskonda, mis Malis oli vähemalt mõningal määral olemas, ja see teeb olukorra palju raskemaks.

Peale selle: kuigi tuareegide ja Malis enamuses oleva mustanahalise elanikkonna suhted pole head, siis ei tunne nad tungi üksteist tappa. Aga KAV-is arenes see muretsema panevalt kiiresti. Kui kadus see pisi-pisike riiklik struktuur, mis seal oli, ei jäänud inimestel enesekaitseks üle muud kui organiseerida oma kaitsesalgad. Ja see surus riigi tõeliselt vastikusse kättemaksutapmiste nõiaringi. Omakohus ja lintğimine käib iga päev.

Veel hullemaks teeb asja see, et KAV-is pole kummalgi poolel selget juhtkonda. Ei islamiusuliste Selekal ega ka kristlike võitlejate nn anti-Balakal.

••Nüüd on prantslased saatnud KAV-i 1600 sõdurit, EL saadab 1000, sealhulgas eestlased. Aafrika Liidul on seal umbes 4000 sõjaväelast. Kas suudame nendega pöörde saavutada?

Ei, me ei suuda selle sõjalise jõuga seal riigis pööret saavutada. Parimal juhul võime lühikeses perspektiivis tagada, et mõned inimesed jäävad tapmata. Ja juba see on iseenesest hea.

Teiseks, rahvusvaheline kohalolek võib saavutada kahte asja. See võib tekitada keskaafriklaste seas kaitstud ruumi mõningaseks poliitiliseks aruteluks, kuidas olukorrast välja tulla. Peale selle võib kohalolek paljastada mõned kõrgema taseme poliitikud, kes vägivallaga manipuleerivad. See võiks panna neid järele mõtlema, kas tasub samamoodi jätkata.

Kui jääda olukorda lihtsalt pealt vaatama, siis võib see viia täiel rinnal põleva sisekonfliktini, mis omakorda võib valguda üle riigi piiride ja tõmmata kaasa ka sellised organisatsioonid nagu AQIM. Seega keegi rahvusvahelisest kogukonnast peab seal olema. Mitte ehk isegi selleks, et olukorda teiseks pöörata, vaid selleks, et hoida konflikt madalamal tasemel. Ma arvan, et eestlastelgi on oluline aru saada: jah, seal peab kohal olema, kuid võimalikel saavutustel on selged piirid.

••Teie juttu arvestades ei saa kuidagi uskuda seda, mida meile öeldakse – et Eesti kaitsevägi teeb oma töö nelja kuuga, EL-i missioon aastaga. Kõik näitab, et sinna minek tähendab palju pikemate kohustuste võtmist.

Jah, see on pikemaajaline ettevõtmine. Isegi Prantsusmaa on sellest nüüd aru saanud ja möönab, et riiki jäädakse rohkem kui pooleks aastaks. Mõistagi on see Eesti otsustada, kuid sealne olukord on kohutav. Kui Eesti saadab sõdurid sinna, võtate vähemalt osaliselt ka pikemaajalise vastutuse. Isegi kui otsustate seal olla ainult neli kuud.

KAV-i on praegu eriti vaja jõudusid, keda peetaks neutraalseks. Näiteks on probleeme Aafrika Liidu missiooni koosseisu kuuluvate Tğaadi vägedega, keda kahtlustatakse muslimikogukonna poole hoidmises. Teisalt kardab osa muslimeid natuke prantslasi, keda peetakse kristliku kogukonna liitlasteks. See tunne ei pruugi olla üldine, kuid on toimunud mõlema vastaseid meeleavaldusi. Seega on vaja rahuvalvajaid, kelle puhul ei nähtaks huvide konflikti.

Kaitseväelased valmistuvad operatsiooniks

Eile alustasid Scoutspataljoni kaitseväelased Võrumaal Nursipalu harjutusväljal kahenädalast õppust, et lihvida oma oskusi võimalikuks operatsiooniks Kesk-Aafrika Vabariigis. Vastav otsuse eelnõu, millega 55 kaitseväelast saadetaks kuni augusti lõpuni KAV-i, on riigikogus esimesel lugemisel täna.

