«Mulle on alati meeldinud, kuidas nad küsivad, et kui tulevahetus tuleb, kas me siis jookseme laiali?» muigab pool aastat Koulikoros ELi väljaõppemissioonil EUTM-Mali kohalikke sõdureid õpetanud Eesti instruktor.

«Mali sõdur ei ole tüüpiline sõdur. Ta ei ole distsiplineeritud, ta on väga lõbus,» kirjeldab sama instruktor, kes isiklikel põhjustel nimega rääkida ei soovi. «Nagu me siin ütleme, nad on lillelapsed, neile ei saa läheneda nagu eestlastele. Nendega on nagu lastega. Kui nad õpivad, siis läbi praktika, mitte raamatu.»

«Väga kõva puu, aga kui lõpuks valmis saab, siis annab tulemust küll,» iseloomustab ta Mali sõdurit.

Sellele vastavalt on instruktor kujundanud ka oma tunnid: «Kõige lihtsam on teha hästi lühikene teooriaosa ja siis praktilised harjutused. Ma ise olengi kasutanud näiteks videoülesvõtteid praktilistest situatsioonidest, sellest, mis eelnevates sõdades lahingutes toimunud on. Seda materjali on internetis meeletult. Ja praktika-praktika-praktika. Harjutamine teeb meistriks.»

28. veebruaril Malisse jõudnud Eesti instruktorid said õpetada kolme gruppi kohalikke kaitseväelasi: sõjakooli kadette, kohaliku allohvitseride kooli õppureid ning teha järeltreeningut üksusele, keda varasem eestlaste üksus oli juba koolitanud ja kes seejärel oli juba teeninud riigi rahutus põhjaosas.

Praegusele Eesti kontingendi ülemale kapten Anri Ğadurole, kelle varasem välisoperatsiooni kogemus pärineb 2009. aasta Afganistanist, on Mali esmakordne teise riigi sõduritele väljaõppe andmise missioon.

«Ega siin erinevust selles mõttes ole: töö nagu töö ikka, annad tunde, õpetad, nagu Eestis,» ütleb Ğaduro. «Põhiline on see, et aeg on piiratum kui meie sõduritega. Meie saame rohkem minna süvitsi, siin on kiire-kiire-kiire ja teemad läbitakse kiiremini.»

Et Ğaduro jätkab kontingendiülemana ka pärast septembrit, kui veebruari lõpust praeguseni EUTMis teenivad eesti instruktorid koju tulevad, siis saab tema näha ka neid malilasi, kes täiesti nullist sõduri baasoskuste omandamist alustavad. «Põhimõte on sama nagu meie ajateenijatel, ajaliste piirangute tõttu nad ei saa tõenäoliselt sellist mahtu nagu meie ajateenijad,» iseloomustab ta.

Teine liik koolitatavaid on juba riigi rahutus põhjaosas teeninud. Nad tulevad Koulikorosse mõnenädalasele täiendusõppele ja saadetakse siis tagasi põhja, nendega harjutatakse pigem rühma tasemel tegutsemist, mitte enam sõduri baasoskusi. «Kaitseoperatsioonid, varitsused, patrullid, kontrollpunktid, läbiotsimised, kõik sellised asjad,» loetleb ta.

Koulikoro õppeasutuse malilasest praeguse juhi kolonel Nouhoun Mamadou Traore sõnul pole isegi temal suurt midagi öelda väljaõppeprogrammide sisu kohta – need on juba mitmeks aastaks paika pandud.

«Standard on sama, aga igal riigil on omad väiksed iseärasused,» märgib Traore Postimehele. «Igal riigil on oma strateegia. Eestil on oma kogemus nagu igal teiselgi siin oleval riigil.»

«Sõdur on igal pool sõdur – on tublimaid, on laisemaid – professionaalne suhe on tegelikult igal pool sama,» arvab Ğaduro.

Sellegipoolest tunnistab Eesti kontingendi ülem, et malilastele ei tasu läheneda päris samamoodi nagu eestlastele. «Neile mõjub rohkem rahulikumalt ja sõbralikumalt, nad on siesta-mehed – kui võimalus on, siis puhkavad,» selgitab ta.

«Siinsed sõjakoolid tunduvad rohkem üldõppeasutustena, nende lõpetamise järel saab hea töö, staatuse ühiskonnas,» leiab sama instruktor.

Ja kuigi mustanahalised malilased ei tundu olevat just sõjakunstist huvitatud, ütleb ta, et sõdureid ühiskonnas hinnatakse. «Inimestele nad väga meeldivad. Nagu vormiga ikka – vorm paneb ikka lõua püsti ja teeb uhkemaks,» sõnab ta. «Ka meid vaadatakse väga hea pilguga. Siiani pole ühtki näinud, kes vaataks pahase pilguga. Kõik ütlevad tere, lehvitavad, tulevad juttu rääkima.»

Mõnevõrra teistsugust seltskonda võib olla lootust näha sügiseks Malisse suunduvatel Eesti kaitseväelastel. Nimelt, kui siiani on koolitatavateks olnud valdavalt mustanahalised malilased, siis sügisel peaks tulema ka tuareege, kes on sõjakultuuri poolest rohkem silma torganud kui lõunapoolsed kaasmaalased.

Õppetöö toimub Koulikoro baasi lähiümbruses, kus on väljaõppealad. Linnalahingute harjutamiseks kasutatakse üht pealtnäha sugugi mitte nii väga lagunenud majade kompleksi, kuhu kohalikud kolida ei soovinud, sest olid veendunud, et seal toimetab kurat.

Riigi põhjaossa, kus toimub aktiivne sõjategevus, EUTMi instruktoritel asja pole. Põhimõtteliselt jookseb Mali kaardil täpselt riigi keskosas punane joon, mida nad ei tohi ületada. Isegi mitte selleks, et anda malilastele mõnes põhjapoolses baasis väljaõpet. Mitte kuradihirmus, vaid n-ö kuldse tunni reegli pärast: kui ELi sõduriga juhtub õnnetus, peab olema võimalik ta sealt tunni aja jooksul helikopteriga tipptasemel Koulikoro välihaiglasse tuua.

Eluasemed on ELi instruktoritel ja malilastest koolitatavatel üksteisest 150 meetri kaugusel, sest kõik toimub ühe ja sama juba varem eksisteerinud Mali sõjaväebaasi territooriumil.

Elu Koulikoro baasis kulgeb eestlastel suhteliselt rutiinselt: tööpäev algab hommikuti ikka 06.30, sellele järgneb tundide andmine malilastele, kell 12.30 lõuna, pärast sööki n-ö siesta-aeg, kella 15.30–18 tunnid, söök ja seejärel uueks päevaks valmistumine. Õppetöö käib esmaspäevast laupäevani, pühapäeval saavad instruktorid ette valmistada uut nädalat.

EUTM-Mali käivitamist vaagis varemgi Aafrikas väljaõppemissioone korraldanud EL juba 2012. aastal, kui islamistlikumad jõud Mali põhjaosast lõunale peale tungisid. Operatsiooni täiemahulise käimasaamiseni jõuti 2013. aasta kevadsuvel, kui Prantsusmaa juhitud lahingmissioonil Serval oli õnnestunud peatada tuareegide ja islamistide pealetung.

Praeguse seisuga on suurim missiooni panustaja Saksamaa. Nemad on ka teist nädalat EUTM Mali juhtriik. Suuruselt teine panustaja on Hispaania, kes juhtis EUTM Malit enne sakslasi. Missioonil osaleb ELi 28 liikmesriigist 22, Eesti on praegu esindatud kuue kaitseväelasega.

ELi plaanides on pidada EUTM-Malit vähemalt 2016. aasta kevadeni. Lisaks sõjalisele koolitusele aitab EL Malit tsiviilmissiooniga EUCAP Sahel Mali, mille käigus õpetatakse välja sealseid sisejulgeolekujõude.

Eesti missiooni mandaat kehtib käesoleva aasta lõpuni, siis peab valitsus jätkamissoovi korral esitama riigikogule palve missiooni mandaadi pikendamiseks. EUCAP Sahelis Eesti ei osale.

Kui Traorelt uurida, kauaks Mali riik ELi väljaõppemissiooni vajada võiks, vastab too: «EL otsustab ise, kauaks nad siia jäävad. Nad ei saa siia muidugi igaveseks jääda, aga me loodame, et nad jätkavad.»