Lõhkekehi on palju

Eesti on lõhkekehi täis – neid jäi maha maailmasõdadest, jäi Nõukogude armeest. Peale selle on vargad kaevandustest ja mujalt, kus lõhkeainet tarvis, ohtlikku ainet kõrvale tassinud ja see on kurjategijate käes jõudnud tänavatele ja korteritesse. „Me teeme aastas kahjutuks keskmiselt 2500–3000 lõhkekeha,” ütleb Pugonen. Sellest sai ka alguse koostöö Rootsi demineerijatega MSB-st.

Praktikandid on küll abiks, aga demineerimiskeskusel endal on vaid 75 töötajat, mida on nii suure lõhkekehade arvu kohta vähe. Ühe lõhkekeha kahjutuks tegemiseks kulub keskmiselt kolm–neli tundi. Raskematel juhtudel pea terve tööpäev. „Kui väljakutse tuleb, et leitud on lõhkekeha, oleme Mandri-Eestis kohal 90 minutiga,” lubab Pugonen. „Aga kui korraga tuleb juba kaks väljakutset, siis üldjuhul sellise ajaga ei jõua,” lisab ta. „1995. aastal oli Eestis väidetavalt kõige rohkem lõhkematerjali plahvatusi Euroopas. Eelmisel aastal olid vaid neli, mis on läbi aegade parim seis,” ütleb Pugonen.

„Me oleme kümme aastat Afganistanis sõjas olnud – seal on üheksa meest hukkunud ja 92 haavata saanud, enamik neist plahvatustes. Siin, kodus on 20 aastaga plahvatuses hukkunud 65 inimest ja viga saanud üle 250,” ütleb Pugonen.

Enamasti õnnestub kõige halvem ära hoida. Nagu möödunud aasta mais, kui Keskturu juurest avastati auto alla peidetud pomm. Rahvarohkes kohas, hukka oleks võinud saada palju inimesi. Ja pomm oli keeruline. „See oli üks viimaste aastate tõsisemaid situatsioone. Tavaliselt võtab lõhkekeha kahjutuks tegemine kolm–neli tundi. Seda me tegime kuus tundi. See oli nii korralikult tehtud ja nii hullus seisus, et võis kohe plahvatada. Oli ime, et see ei plahvatanud. Me ei suutnudki seda lõpuni demonteerida, pidime osaliselt hävitama,” meenutab Pugonen. Avalikkus sai sellest teada vaid lühiuudisena: oli pomm, aga enam ei ole. Kui palju selle nimel vaeva nähti, demineerijad jutustama ei kippunud.

Ka kaitseministeeriumi rünnanud Karen Drambjan oleks pommirühma sekkumiseta võinud tappa palju inimesi. Nimelt leidis Drambjani üles pommirobot. Esimese roboti viskas Drambjan oma pommiga rivist välja, teisega leiti robotit üle kavaldada püüdnud laua peal seisev Drambjan üles. Edasine on ajalugu, mis lõppes Drambjani surmaga.


Männiku juhtum oli maailmas ainulaadne
Sel ajal kui kõigi meeli paelus nn Silvergate, tuli demineerijatel maadelda terves maailmas ainulaadse lõhkeainekogusega, mille üks must „hobiarheoloog” kogemata välja tuhnis.

„Kaitseväelased nägid õppustel, et mingi vennike kaevas Männikul ja käsigranaat oli kõrval. Läksime kohale ja vaatasime, et asi pole õige, sama ainet, mida see mees oli tükikese välja kaevanud, tuli maa seest juurde. Hakkasime kaevama ja see tükike ei saanud otsa, vaid seda tuli aina juurde. Tegime proovid ja nägime, et tegemist on lõhkeainete seguga, millest DNB ehk dinitrobenseen on ülimürgine lõhkeaine, mis sisse hingates takistab verel hapnikku omandamast ja inimene sureb lämbumise tõttu nii, et keegi teda aidata ei saa,” meenutab päästeameti demineerimiskeskuse juhataja Arno Pugonen.

„Samal ajal oli Londonis ülemaailmne toksikoloogide konverents. Saime teada seal olnud Eesti spetsialisti mobiilinumbri ja helistasime talle, et kuule, sul on seal ühes ruumis 300 selle ala spetsialisti, ole hea, küsi, mida teha sellise kogusega DNB-ga – me istume praegu 15 tonni otsas! Mõnekümne minuti pärast helistati tagasi: „Palju õnne, te olete oma murega üksi, maailmas puudub praktika!”.

Mõtlesime siis, mida teha. Hakkasime lõhkeainet kastma, et ta ei tolmaks, ja lõikasime veejugadega, nii et sai umbes tonniseid tükke köitega tõmmates autode peale tõsta.

Esimesed tükid viisime teisele poole teed, kus nad ka lõhati,” meenutas Pugonen. „Viimased suured kogused hävitati neli päeva hiljem kaitseväe keskpolügoonil.”

Avalikkuse eest käis see tegevus täies saladuses – kus selle paanika ots, kui Nõmme elanikud oleksid saanud teada, et nende külje alt avastati viisteist tonni lõhkeainet, rääkis Pugonen.

