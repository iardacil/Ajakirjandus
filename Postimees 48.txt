Kaitseminister Sven Mikser kinnitas Mali pealinnas Bamakos kohtumisel Mali kaitseminister Tieman Hubert Coulibalyga, et Eesti peab väga oluliseks olukorra stabiliseerimist Malis ja suurendab seetõttu oma osalust ÜRO missoonil Minusuma seniselt kahelt kaitseväelaselt kümnele.

«Aafrika julgeolekulukord ja konkreetselt Mali, kui ühe Aafrika võtmeriigi, stabiliseerimine mõjutab kogu Euroopa julgeolekuolukorda,» ütles Mikser.

Tema sõnul on Euroopa Liit juba pidanud langetama väga raskeid otsuseid pagulaste vastuvõtmiseks Aafrikast. «Mali kaitseminister on väga pühendunud oma riigi julgeolekujõudude ülesehitamisele ja stabiilsuse taastamisele. ÜRO vägede ülem Malis ja Euroopa Liidu väljaõppemissiooni ülem on väga keskendunud oma ülesande täitmisele. Ma usun, et Malil on lootust,» ütles Mikser.

Mali kaitseminister Tieman Hubert Coulibaly andis põhjaliku ülevaate julgeolekuolukorrast Malis ja Mali valitsuse plaanidest võitluses terrorismiga. ÜRO vägede ülem Malis Taani kindralmajor Michael Anker Lollesgraad kõneles kaitseminister Mikseriga ÜRO sinikiivrite tegevusest Malis ja väljavaadetst olukorda stabiliseerida.

Euroopa Liidu väljaõppemissiooni EUTM ülem Saksa brigaadikindral Franz Xaver Pfrengle tänas Eestit väga heade instruktorite Malisse lähetamise eest ning andis ülevaate EUTM tööst ja Mali julgeolekujõudude seisust.

Eesti aukonsul Malis Eva Diallo rääkis kaitseministri delegatsioonile Mali ühiskonnakorraldusest ja sellest, mis on oluline tavalistele malilastele.