Viimatine uus Ebola viirusest puudutatud riik Mali on häireolukorras ja nende naaberriik Mauritaania teatas viirusehirmus piiride sulgemisest. Olukorda jälgib ka Eesti kaitsevägi, sest selles riigis teenib kaheksa eestlast.

Mali tähelepanu keskpunkt on riigi lääneosas asuv Kayesi linn. Sealses haiglas suri möödunud reedel kaheaastane Fanta Conte – tüdruk saabus sinna Ebolast tõsiselt laastatud naaberriigist Guineast. Laps, kellel olid haigussümptomid välja löönud juba reisi ajal, läbis pika teekonna koos vanaemaga bussis, kus temaga puutusid kokku mitmed inimesed.

Nüüd on 130 000 elanikuga Kayesi läkitatud nii meditsiinivarustust kui ka meedikuid, seismaks vastu võimalikele uutele haigestumistele. Võimud on jaganud antibakteriaalseid vahendeid nii hotellidele ja riigiasutustele kui ka kodudele.

Uudisteagentuuri AFP teatel liiguvad linnas ringi noored vabatahtlikud, kes käivad ukselt uksele ja jagavad infot, kuidas nakkusest hoiduda. Kohalike sõnul on nad haigushirmus näiteks loobunud käesurumisest. Kuigi koolid jätkasid sel nädalal tööd, eelistavad paljud vanemad lapsi praegu suuremasse seltskonda mitte saata.

Eestist ELi väljaõppemissioonile EUTM-Mali läkitatud kuueliikmeline treeningmeeskond teenib Kayesist rohkem kui 600 kilomeetri kaugusele jäävas Mali pealinnas Bamakos. Kaks staabiohvitseri on Timbuktus, mille vahemaa Ebola-surma näinud linnast on veelgi pikem – üle 1600 kilomeetri.

«Malis teenivad kaitseväelased hoiavad end olukorraga kursis ja on nakkusohust ning selle vältimise meetoditest teadlikud,» kommenteeris eile Postimehele kapten Arvo Jõesalu kaitseväe pressijaoskonnast.

«Samuti jälgib kaitsevägi Ebola viiruse levimist piirkonnas ja konsulteerib missioonil osalevate liitlastega, et viirusepuhangule operatiivselt reageerida, sest kaitseväelaste tervis ja kaitse nakkuste eest on oluline,» jätkas Jõesalu. «Kaitsevägi on selleks vajalikud ettevalmistused ka teinud.»

«Kui meie liitlased otsustavad oma kaitseväelased viiruseohu tõttu Malist välja tõmmata, siis toob Eesti ka oma kaitseväelased koju,» lisas kaitseväe esindaja.

USA teatas eile, et loobub Lääne-Aafrikas epideemiaga võitlemiseks abimissioonil käinud meedikute karantiini panekust, edaspidi vaid jälgitakse nende tervist hoolsalt. Kriitikat põhjustas nimelt möödunud nädalal Sierra Leonest naasnud medõe Kaci Hickoxi kohtlemine – igasuguste haigussümptomiteta kodumaal karantiini pandud naine tundis end oma sõnul seetõttu peaaegu nagu kurjategija.

Austraalia aga põhjustas enda võrdlemise Põhja-Koreaga, kui teatas, et ei luba riiki Lääne-Aafrikast saabujaid.

Mullu talvel alanud viirusepuhangus on nakatunud üle 10 000 ja surnud ligi 5000 inimest.
