Euroopa Liidu treeningmissioonile Malisse saadetakse Eestist kuueks kuuks kaks kaitseväelast, kes hakkavad kohalike relvajõudude väljaõpet planeerima.
Kaitseminister Urmas Reinsalu rääkis täna pressibriifingul kaitseministeeriumis, et Euroopa Liidu 15 kuu pikkusele treeningmissioonile Malisse saadetakse Eestist kaks kaitseväelast.

Kaitseväe peastaabi analüüsi- ja planeerimisosakonna ülem kolonelleitnant Mart Vendla täpsustas, et kahest kaitseväelasest üks on staabiohvitser ja teine staabiallohvitser, kelle ettevalmistus algas juba oktoobris kultuurilise pildiga tutvumise, relvadrillide jms näol.

Ohvitseride nimesid Vendla välja ütlema ei soostunud.

Missiooni aktiivne periood on Vendla sõnul 12 kuud. Aktiivse perioodi sees on kaks kuuekuulist missiooni. Eesti kaitseväelased suunduvadki Vendla sõnul missioonile kuueks kuuks ning riigikogult mandaat on selleks olemas.

"Nad pole treenerid, vaid planeerijad," rääkis Vendla, et Malisse suunduvad kaitseväelased on missiooni toetavad analüütikud, kes asuvad tegelema väljaõppe planeerimisega.

Kaitseministeeriumi avalike suhete juht kolonelleitnant Peeter Tali lisas, et Eesti on praegu planeerinud ka kahe kaitseväelase saatmise järgmiseks kuueks kuuks, kuid selleks rotatsiooniks peab riigikogu andma uue mandaadi.

Reinsalu kinnitusel on Euroopa Liidu missiooni eesmärk treenida kokku nelja kohaliku relvajõu taktikalist gruppi (kokku umbes 2600 inimest), et riigis oleks edaspidi kontroll ja toimiv riiklus ilma välise abita, ehk et Mali tuleks iseendaga toime. "Mõistlik on panustada varajases faasis," usub Reinsalu.

Reinsalu rääkis, et missioonil osaleb enamik ELi riike kokku 500 inimesega, kelle seas 170 instruktorit ja nõustajat, 70 planeerijat ja 250 baasikaitsjat. Missiooni käivitamise otsus tuleb ministri kinnitusel lähipäevil. Missiooni osalised lähetatakse piirkonda veebruaris, märtsis ja aprillis.

	

