Välisministeerium toetab ÜRO demineerimise talituse kaudu miinivastast tegevust Malis, panustades selleks 20 000 USA dollarit.
Lisaks maa-alade puhastamisele aitab ÜRO demineerimistalituse tegevus, millesse Eesti panustab, vähendada ka lõhkemata miinidest tulenevaid riske, mis võivad takistada humanitaarabi kohale toimetamist ja põgenike naasmist kodudesse, teatas ministeerium.
 
Otseste demineerimistegevuste kõrval tegeleb sihtfond ka ohutusalase hariduse ja ohvriabi andmisega ning koordineerib erinevate rahvusvaheliste partnerite tegevust Mali miinivastases võitluses.
 
Välisminister Urmas Paet rõhutas, et Mali julgeolekuolukorra stabiliseerimiseks ja humanitaarolukorra lahendamiseks tuleb kogu rahvusvahelisel kogukonnal ühiselt tegutseda. 

"Eesti on seisukohal, et võimalikult kiiresti tuleb alustada Euroopa Liidu sõjalise väljaõppemissiooni EUTM Mali viimist riiki. Eesti panustab missiooni kahe staabiohvitseriga," märkis ta.