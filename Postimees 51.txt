Major Madis Toompalu on üks kahest ÜRO rahuvalveoperatsioonil MINUSMA Malis teenivast Eesti ohvitserist. Ta on Malis viibinud kauem kui ELi instruktorid – oma teenistuse Timbuktus lõpetab ta tuleval kuul ehk täpselt aasta pärast selle alustamist.

Bamakost üle 700 kilomeetri põhja poole jääv Timbuktu paikneb riigi põhjaosas, kuhu ELi väljaõppemissiooni instruktoreil pole asja. Seal asusid islamipühamud, mille islamistid 2012. aasta pealetungi käigus purustasid, ja sealt saabub suurem osa Mali n-ö lahinguteateid.

Sinna kanti saadetakse võitlema ka need Mali sõdurid, keda Eesti ja teiste ELi maade sõdurid koolitavad. Ja ülemöödunud nädalal ründasid islamistid Mali rahvuskaardi baasi just Timbuktu lähistel Gourma-Rharousis, tappes 11 valitsusvägede võitlejat.

Toompalu ütleb siiski, et tavapäraselt Timbuktus liikudes ta ohtu ei tunne. «Loomulikult ei käi me linnas õhtuti,» lisas ta. «Esiteks pole seal midagi teha, sest siis kaovad inimesed linnast ära, ja teiseks ei soovitata sinna pimedas minna.»

Ka pärast Sévaré rünnakuid kinnitas Toompalu üle, et tema ja teiste Timbuktus paiknevate ÜRO töötajate jaoks pole see muutusi toonud. «Otseseid rünnakuid Timbuktus ei olnud, vaid sektoris,» selgitas ta kirjas Postimehele. «See on siin küllaltki igapäevane, meie julgeoleku tagamise suhtes ei ole mingeid erilisi muudatusi tehtud, ise peab mõtlema, kuhu minna ja kuhu mitte.»

Eesti majori töö Põhja-Malis seisneb MINUSMA läänesektori logistika koordineerimises. Et kogu ÜRO logistika on üles ehitatud tsiviillepingutele, siis tema peab vahendama tsiviilpartnereid ja sõjaväelisi üksusi. Personalinappuse tõttu on praegu tema vastutusel ka insenerivaldkond.

«Timbuktu on linn keset kõrbe,» iseloomustas Toompalu oma teenistuspaika. Selle elanikud liigitas ta nende elukoha järgi põhimõtteliselt kolme klassi: «On olemas täiesti normaalsed villad. Osa inimesi elab savimajades, mis ehitatakse iga aasta uuesti, sest pärast vihmaperioodi need lihtsalt hävinevad. Kolmas klass inimesi elab senini telkides, mis on tehtud imepärasest materjalist, mis paistab läbi, ja piiratud mingi bambustaraga.»

«Inimestel, kes elavad telkides, pole elektrit, vett, mitte mingisuguseid sanitaartingimusi. Eurooplasel on äärmiselt raske mõista, kuidas on võimalik nii elada,» jätkas Toompalu. Need, kellel on elekter, saavad selle tavaliselt generaatoritest.

Otseselt näha olevate sõjajälgede osas jääb Toompalu mõnevõrra kahtlevaks. «On raske öelda, mis on sõja ajal purustatud ja mille on hävitanud loodus,» lausus ta.

«Ainus, mis on jäänud sõjast, on see, et enne sõda oli seal 40 000 – 50 000 inimest, aasta tagasi, kui ma läksin, oli linn võrdlemisi tühi. Nüüd paistab, et inimesi on hakanud juurde tulema. Mingi liikumine ja elu käib seal kogu aeg,» jätkas ta. «Meie mõistes poode, kust võiks osta toiduaineid või asju, pole seal siiani. Kõik on nagu turg.»

Teine MINUSMAs teeniv kaitseväelane on Bamakos. Mali pealinnas asub ühtlasi ka ÜRO operatsiooni peakorter.

Kuigi ÜRO missioon on mõeldud rahuvalveks, ühendab neid Prantsusmaa juhitava ründeoperatsiooniga Barkhane siiski ühine vastaste nimekiri, kus seisavad islamistlikud rühmitused nagu Lääne-Aafrika Dşihaadiühtsuse Liikumine, Islami-Magribi Al Qaeda ja Ansar Dine.

Kui MINUSMA komandörilt, Taani kindralmajorilt Michael Lollesgaardilt küsida, mis on tema juhitava missiooni ning Prantsusmaa eestvõttel Põhja-Malis käiva operatsiooni Barkhane põhiline vahe, teatab ta kõigepealt, et see on päris lihtne küsimus: «Barkhane tegeleb terrorismivastase võitlusega, see tähendab, et nad korraldavad terrorismivastaseid ründeoperatsioone. MINUSMA-l terrorismivastast mandaati pole, see tähendab, et me ei tee ründeoperatsioone.»

Järgmise lausega taanlane siiski pisut hägustab piiri: «Sellegipoolest, kui me terroriste leiame ja nad kujutavad endast otsest ohtu, siis me neid ka ründame.»

Lollesgaardi alluvuses on 40 riigi kaitseväelasi. Euroopast peale juba mainitud Eesti ja Taani veel Bosnia ja Hertsegoviina, Hollandi, Itaalia, Norra, Portugali, Prantsusmaa, Rootsi, Saksamaa, Soome, Ğveitsi ja Ühendkuningriigi esindajad. Põhjapoolkera suurriikidest on esindatud nii Ameerika Ühendriigid kui ka Hiina.

56 langenust on enamik tulnud Malisse teenima aga Aafrika Liidu maadest. Lollesgaard tunnistab, et ka vigastatuist on enamik pärit Mustalt Mandrilt. Sellise statistika põhipõhjus seisneb asjaolus, et üheksast MINUSMA jalaväepataljonist kaheksa on moodustatud Aafrika sõdureist.

«2. juulil kaotasime kahjuks kuus sõdurit ühes rünnakus,» meenutas Lollesgaard möödunud nädalal. Kindrali sõnul ei olnud tol korral kahtlustki, et ÜRO rahuvalvemissiooni võitlejad olidki ründajate sihtmärk.

Ka möödunudreedese Sévaré intsidendi sihtmärk oli tõenäoliselt just MINUSMA.

Lollesgaard lisas, et samas sattuvad sinikiivrid aeg-ajalt rünnakute objektiks ka juhuslikult, eriti siis, kui mängus on isevalmistatud lõhkekehad. «Mõnikord kannatavad neis rünnakuis tsiviilisikud, mõnikord Mali sõdurid, mõnikord prantslased, mõnikord meie – nende puhul on asi segasem,» rääkis ta.

Kõige rohkem on MINUSMA kaotusi kandnud varitsuste tagajärjel, sellele lisanduvad intsidendid isevalmistatud lõhkekehadega, millest samuti puudust pole.
