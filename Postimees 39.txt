Põhja-Malis käiv lahingumissioon «Serval» mõjutab ilmselt ka lõunaossa jäävas Koulikoros teenivate kaitseväe instruktorite tööd, kinnitas Eesti kontingendi ülem kapten Marek Leiner.

 «Mõju saab olema ilmselt väljaõppealane,» ütles just sel nädalal puhkuselt tagasi Malisse lennanud Leiner Postimehele.Leineri sõnul saab kuueliikmeline Eesti instruktorite meeskond infot Põhja-Malis toimuva kohta igapäevastel briifingutel. Samuti tõstetakse aeg-ajalt häiretaset nende oma teenistuskohas. Ta ennustas, et ilmselt ootavad senisest sagedamini ees ka tugevamad turvameetmed, ning lisas: «Aga kuna sõjalise operatsiooni protseduurid on üsna ühesed, siis väljaõpe jätkub ja ülesanne täidetakse. See on rutiin.»

Praegu Malis teeniv instruktorite meeskond on teine omataoline üksus. Sissejuhatuseks pidid nad treenima korra juba EUTMi väljaõppe läbinud lahingugruppi, kes naasis Põhja-Malist oma esimeselt operatsioonilt. «Mali sõjaväelased on teadlikud sellest, mis neid ees ootab ja mis põhjusel nad väljaõppes osalevad. Nad on väga uudishimulikud ja neil on oma väljakujunenud arvamus,» kirjeldas Leiner.

«Viimasel ajal on suurt rõhku pandud sõjaõigusealasele väljaõppele ja hindamisharjutustest on näha, et nende teadlikkus on tõusnud ja nende käitumine on kriisiolukorras adekvaatne,» hindas Eesti kontingendi ülem. «Suurimaks probleemiks nende enda arvates on armee varustamine, sest seda tunnetavad nad eelkõige omal nahal.»

«Mis puutub konflikti lahendamisse, siis on nad teadlikud, et nii nagu nemad suhtuvad oma vastasesse, nii suhtutakse ka neisse, vägivald tekitab vägivalda,» märkis Leiner.

Malis teenib praegu üheksa Eesti kaitseväelast. Kaheksa on EUTM Mali hingekirjas: kuus moodustavad Põhjala-Balti väljaõppegruppi kuuluva Eesti meeskonna, kelle ülesanne on õpetada välja Mali armee üksusi, kaks ohvitseri töötavad missiooni staabis. ÜRO missioonil MINUSMA teeniv eestlane tegeleb logistikaga.

Kaitseministeeriumi pressiesindaja Artur Jugaste sõnul plaanib Eesti anda samasugust abi Malile ka tuleval aastal. «Arvestades Eesti huvi suurendada panust ÜRO missioonidel, ei saa välistada, et Eesti osalus MINUSMAs saab täiendust, kuid hetkel on sellest veel vara rääkida.»
