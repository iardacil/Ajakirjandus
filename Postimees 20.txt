Keskerakonna ja sotsiaaldemokraatliku erakonna liikmed venitasid täna õhtul riigikogu istungit, küsides riigikaitsekomisjoni liikmelt Aivar Riisalult Mali väljaõppemissiooni päevakorrapunkti all näiteks küsimusi tema Tartu linnapeaks saamisest.

Teisel lugemisel oli ja lõpphääletusele läks valitsuse algatatud riigikogu otsus kaitseväe kasutamisest Eesti riigi rahvusvaheliste kohustuste täitmisel Euroopa Liidu väljaõppemissioonil ja ÜRO rahutagamismissioonil Malis, mis võimaldab kasutada kuni kaheksat kaitseväelast 2013. aasta 31. detsembrini Malis Euroopa Liidu väljaõppemissioonil EUTM Mali (European Union Training Mission in Mali). Kaitseväe isikkoosseisule seatud ülempiiri võib suurendada kuni 16 kaitseväelaseni rotatsiooniperioodil ühe kuu jooksul alates rotatsioonis osalevate kaitseväelaste saabumisest Malisse. EUTM Mali eesmärk on pakkuda Mali relvajõududele sõjalist ja väljaõppealast nõustamist.

Lisaks mitmetele Mali-missiooni puudutavatele küsimustele küsiti riigikaitsekomisjoni poolse ettekandja Aivar Riisalu käest küsimusi ka selle kohta, kas tal ei tule Mali asemel minna sügisel võitlusse hoopis Tartus ning kas temast võib saada Tartu linnapea ja kellega ta seal siis võitlema peab hakkama.

«Kuna me juba küsime ja vastame pisut intiimsematel teemadel, siis kuuldes sinu uljust ja aimates sinu potentsiaali, kas sa oled kindel, et pärast kohalikke valimisi sind ootab ees ei rohkem ega vähem kui Tartu linnapea kabinet?» uuris Riisalult erakonnakaaslane Enn Eesmaa. Riisalu vastas, et riigikaitsekomisjonis seda ei arutatud.

Sotsiaaldemokraat Heljo Pikhof jätkas sama teemaga. «Mind tegi hästi ettevaatlikuks kolleeg Enn Eesmaa küsimus, et kui sa tuled nüüd Tartusse ja te valimised võidate ja sa oled linnapea ja oled valmis sõdima –  kellega sa seal Tartus sõdid või tahad sa minna kuskile missioonile, näiteks Tallinnasse? Palun räägi täpsemalt lahti!»

«Ma arvan, et Tartus sõdin ma sotsidega, aga seda riigikaitsekomisjon ei arutanud,» vastas Riisalu.

«Head ametikaaslased! Ma palun, jääme ikka eelnõu 437 juurde!» manitses riigikogu istungit juhatanud aseesimees Jüri Ratas seepeale lõpuks.

Sama teema all sõna võttes tsiteeris Sven Mikser muigega võideldes lasteluuleraamatut, kust ta esmakordselt sai teada Mali olemasolu kohta.

«Kui me asusime menetlema Eesti kaitseväelaste Malisse, Aafrikasse lähetamise eelnõu, siis ma leidsin ennast mõtlemast sellele, et millal mina üldse esimest korda sain teadlikuks sellise maa olemasolust. Ja tegelikult mulle meenus lapsepõlves loetud Norra lasteluule kogumik, mis kandis eesti keeles pealkirja «Vaikivad trollid», kus on kuulsa Norra lastekirjaniku ja tõlkija Zinken Hoppi luuletus, mis algab ridadega «Kaugel, kaugel Timuktus elas Sarabarabuu...», Heljo Männi tõlge, kui ma ei eksi,» meenutas Mikser.

Oma sõnavõttu kokku võttes, rõhutas Mikser selle küsimuse põhjaliku arutelu tähtsust riigikogus. «Ma arvan, et on äärmiselt tänuväärne see põhjalik arutelu, mis on siin saalis aset leidnud. Tihtipeale minevikus on märksa suuremate Eesti kaitseväe üksuste lähetamine erinevatesse maailma kriisipiirkondadesse küll NATO, küll ÜRO juhitavatele operatsioonidele leidnud palju põgusamat ja pealiskaudsemat käsitlust siin saalis. Nii et ma õnnitlen meid kõiki selle tõsise, põhjaliku arutelu puhul.»

Eelnõu võeti 67 poolthäälega  vastu, erapooletuks jäi 4 saadikut.

Selle päevakorrapunkti ammendumise järel hakkas riigikogu neil minuteil menetlema põhikooli- ja gümnaasiumiseaduse ning sellega seonduvalt teiste seaduste muutmise seaduse eelnõu.