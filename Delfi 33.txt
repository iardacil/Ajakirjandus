Vastu tulles Prantsusmaa abipalvele toetamaks võitlust äärmuslusega, otsustas Eesti suurendada oma osalust missioonidel Malis 20 kaitseväelaseni, saates väljaõppemissioonile kaks täiendavat staabiohvitseri.
Kaitseminister Hannes Hanso ütles, et Eesti väljapakutud panus vastab Prantsusmaa abipalves soovitule, teatas kaitseministeerium.

"Meile tehti ettepanek suurendada osalust ELi ja ÜRO operatsioonidel Aafrikas ning oodatud olid eelkõige kiired, poliitilist toetust väljendavad panused," ütles Hanso. "Samas me jätkame analüüse, kuidas saaksime pikemas perspektiivis ise rohkem panustada."

Prantsusmaa soovis liitlaste täiendavat panustamist neisse missioonidesse, millega Prantsusmaa on praegu seotud, et nad saaksid vabastada oma üksusi muude ülesannete täitmiseks.

Kahe täiendava staabiohvitseri saatmine jääb 2016. aastaks riigikogult taotletava mandaadi piiresse ning täiendavaid taotlusi mandaadi jaoks ei ole vaja esitada.

Eesti osaleb praegu EL väljaõppemissioonil EUTM Mali seitsmeliikmelise treeningmeeskonna ja staabiohvitseriga. Lisaks osaleme Malis ÜRO missioonil MINUSMA kahe staabiohvitseri ning kaheksaliikmelise vaatlus- ja nõustamismeeskonnaga.