Kaitseväe juhataja kindralmajor Riho Terras rõhutas Euroopa Liidu kaitseväe juhatajate kohtumisel küberkaitse valdkonna arendamise olulisust ning toonitas vajadust arutada julgeoleku ja kaitseküsimusi valitsuste tasandil regulaarselt.

«Ülesannete jaotus küberkaitsega tegelemisel Euroopa Liidu raamistikus peab olema selge ning üheselt mõistetav,» ütles kaitseväe juhataja. «Ootame riigipeadelt ja valitsusjuhtidelt kindlat suunist küberkaitse valdkonna arendamiseks.»

Kaitseväe juhataja rõhutas vajadust arutada julgeoleku- ning kaitseküsimusi riigipeadest ja valitsusjuhtidest koosneva ülemkogu tasandil regulaarselt, kuna nii on võimalik Euroopa julgeoleku jaoks olulistes küsimustes kiiremini edasi liikuda.

Euroopa Liidu kaitseväe juhatajad arutasid Brüsselis täna ja eile julgeoleku- ja kaitsepoliitika küsimusi. Kahe päeva jooksul sai sõjaline komitee ülevaate Euroopa Liidu operatsioonidelt Malis ja Somaalias ning piraatlusevastaselt operatsioonilt Atalanta. Istungil viibinud Mali kaitseväe juhataja kindral Toure tänas liikmesriike panuse eest Mali julgeoleku tagamisel ning relvajõudude välja õpetamisel.

Kaitseväe juhatajad esitavad detsembris kogunevale Euroopa Liidu ülemkogule ettepanekud sõjaliste võimete planeerimise, Euroopa Liidu kiirreageerimisvõime, merendusalase julgeoleku ja kaitsetööstuse tuleviku kohta. See on esimene korda üle viie aasta, mil Euroopa Liidu ühise julgeoleku- ja kaitsepoliitika küsimused tuuakse riigipeadest ning valitsusjuhtidest koosneva ülemkogu ette.

Euroopa Liidu Sõjaline Komitee on kõrgeim sõjaline juhtorgan Euroopa Liidus, kuhu kuuluvad kõigi liikmesriikide kaitsevägede juhatajad. Sõjalise Komitee esimees on alates möödunud aasta novembrist Prantsuse kindral Patrick de Rousiers.

Eesti osaleb alates selle aasta algusest Euroopa Liidu väljaõppemissioonil Malis väljaõppemeeskonna ja staabiohvisteridega. Varem on Eesti osalenud Euroopa Liidu operatsioonil Althea Bosnia Hertsegoviinas ning piraatlusevastasel operatsioonil Atalanta Punasel merel.