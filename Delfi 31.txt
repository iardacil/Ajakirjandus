Täna pantvangidraama sündmuspaigaks sattunud Mali pealinnas Bamakos teenib ka Eesti kaitseväelasi. Teabeohvitser Simmo Saare värske kinnituse kohaselt on nendega kõik hästi.

Nagu Saar Postimehele kinnitas, paiknevad Bamakos teenivad eestlased tänaste sündmuste tulipunktist ehk Radisson Blu hotellist kaugel.

Üldse on Eesti kaitsevägi praeguse seisuga Malisse läkitanud ligi 20 inimest. Selle numbri sees on nii ELi väljaõppemissioonil EUTM-Mali teeniv treeningmeeskond, kelle põhiline teenistuspaik jääb Koulikoro linna, kui ka ÜRO missioonil MINUSMA osalevad kaitseväelased, kes teenivad erinevates Mali punktides.