Täna andis kaitseväe juhataja kindralmajor Riho Terras Prantsuse Vabariigi suursaadikule Eestis Tema Ekstsellents Frédéric Billet’le kaitseväe teenetemärgi kaitsealaste teenete eest.

Autasu üleandmise tseremoonial kaitseväe peastaabi Laidoneri toas tänas kindralmajor Terras suursaadikut Eesti ja Prantsusmaa kahepoolse kaitsekoostöö arendamise ning ühistel sõjalistel operatsioonidel osutatud igakülgse abi eest.

Eesti ja Prantsusmaa on teinud kaitsealast koostööd nii NATO kui Euroopa Liidu raames, samuti kahepoolselt. Eesti laevakaitsemeeskonnad on teeninud prantsuse sõjalaevadel Euroopa Liidu operatsioonil Atalanta, eestlased ja prantslased osalevad koos Euroopa Liidu Mali väljaõppeoperatsioonil. Sel suvel asus prantsuse ohvitser teenistusse NATO küberkaitsekeskuses Tallinnas. Prantsuse hävitajad lõpetavad täna järjekorras kolmanda Balti õhuturberotatsiooni.

Kaitseväe teenetemärk on kaitseväe kõrgeim autasu. Teenetemärgil on kaks liiki - kaitsealaste teenete eest, mida antakse Eesti riigikaitse tugevdamisel osutatud teenete vääristamiseks ning lahinguliste teenete eest.