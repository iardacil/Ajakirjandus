Prantsusmaa sekkumine Malis pole lahendanud probleeme, vaid takistanud selle halvenemist, tunnistas ühenduse sõjalise komitee esimees kindral Patrick de Rousiers intervjuus Postimehele.

 Kas juhul, kui Prantsusmaa poleks talvel oma sõjalise operatsiooniga Malis alustanud, oleks ELil üldse võimalik seal nüüd väljaõppemissiooni EUTM Mali korraldada?

Jah, olukord oleks teistsugune ja ELil oleks selle küsimusega tegelemiseks väga keerukas positsioon. Võime vaid oletada, mis seisus Mali selleta praegu oleks ning kui me võtame halvima stsenaariumi, oleks ELil seal nüüd väga-väga keerukas. Aga pikemas perspektiivis me selle kohaga siiski tegeleksime.

Olulisem on see, et kogu rahvusvaheline kogukond, sealhulgas kõik ELi liikmed, tunnistasid, et talvel alanud prantslaste juhitavat operatsiooni Malis oli väga vaja. Loomulikult ei lahenda see probleemi, see vaid takistab selle halvenemist. Nüüd peame lahendama probleemi, oluline osa lahendusest on EUTM Mali.

Mille poolest see erineb ELi väljaõppemissioonist Somaalias? Mille poolest sarnaneb?

Peamine on see, et EL on mõistnud: seda tuleb teha väga kiiresti. Somaalia puhul saime sellest aru mõne aja jooksul. Kui nimetada mõned kuupäevad, siis 2008. aastal sekkusime läbi Somaalia rannikupiraatlusega võitleva operatsiooni «Atalanta», kus osaleb ka Eesti. 2010. aastal algas väljaõppemissioon EUTM Somalia. Kulus kaks aastat, et see võimalikuks saaks ja ELi riigid selles kokku lepiksid. EUTM Mali puhul läks kõik palju kiiremini.

Aga see on ka peaaegu ainuke õppetund ühelt teisele. Muidu on erinev korraldus, väljaõpet ei anta samasugustele inimestele, samuti pole sarnane Somaalia ja Mali lähiajalugu.

Kas EUTM Somalia puhul on lõpukuupäev paigas?

Me jõuame Somaalias uude faasi: on otsustatud, et me aitame Somaalia valitsusel rohkem oma vägede eest ise vastutada. Siiani pakkusime neile peaasjalikult läbi ÜRO väljaõpet selleks, et nad saaksid Al Shabaa­bi välja ajada. Nüüd tegeleme Somaalia relvajõudude ülesehitamisega. Läbi 2013. aasta on eesmärk nõustada Somaalia relvajõudude juhtkonda, valmistada ette nende sõdurite värbamist jne.

Mis saab «Atalantast»?

Nagu te teate, võitleb samas piirkonnas piraatidega teisigi. See on tõesti tõhus meeskonnatöö. Riigid on sinna päris palju jõude saatnud, me oleme teinud võimalikuks mitte ainult piraatide püüdmise, vaid ka nende sama piirkonna riikides kohtu ette viimise.

See on edulugu, sest rünnakute ja kaaperdatud laevade hulk on oluliselt kahanenud. Aga piraate on seal endiselt ja rünnakuid ikka veel, mistap peame jätkama kõigi seniste elementidega: laevade, helikopterite, merepatrulli lennukite ja laevakaitsemeeskondadega.

Aga millal võiks Aafrika Sarve ümbruse vetes kord hoitud olla Euroopa fregattide osaluseta?

Nagu kõigi asjadega selles kandis, läheb vaja piirkonna riikide omavastutust. Sellega praegu Somaalia relvajõude välja õpetades tegeletakse. ÜRO egiidi all õpetatakse välja politseinikke ja justiitssüsteemi, ELi lipu all alustati ligi aasta eest rannavalve ülesehituseks missiooni Nestor.

Lahkumisstrateegia ongi see, et Somaalia valitsus võtaks üle parimad praktikad. Mitte ainult tänu «Atalantale» pole piraate vähem, vaid ka politsei ja Somaalias aset leidnud pingutuste tõttu. Aga loomulikult on keerukas öelda, millal see lõpeb.

Kas ELi lahingugruppide kasutuses võiks nähtavas tulevikus toimuda mingit muutust?

Minu arvates on lahingugrupid väga kasulikud, neid kasutatakse igapäevaselt …

Väljaõppeks?

… väga kasulikul eesmärgil, sest see pole mitte lihtsalt ühe riigi kaupa võimekuste arendamine, vaid partnerlus. Lahingugrupid on umbes 2000-pealised ja rahvusvahelised. See tähendab väljakutseid ja sunnib riike neid ületama. Õigussüsteem, logistika, parlamentidelt heakskiidu saamine – nendega tuleb tegeleda iga kord, kui mõni rühm riike otsustab lahingugrupis osaleda.

Loomulikult, kui see töö on kõik tehtud, tahaksid mõned näha nende missioonile saatmist. Jah, me oleme pöördepunktis, me peame selle üle mõtlema, kas see on teema ja kui, siis kuidas sellega tegeleda.

Üks tee oleks lihtsalt nende väljaõpetamine, aga on ka teisi ning neid arutavad üsna pea ELi kaitse- ja välisministrid ning kaitsevägede juhatajad, keda ma mais Brüsselis võõrustan.
