Euroopa Liidu Mali väljaõppemissioonil osalevad kaitseväe instruktorid alustasid sel nädalal teenistust.
Kuueliikmeline instruktorite meeskond teenib Põhjala-Balti väljaõppeüksuse koosseisus koos Soome ja Rootsi meeskondade ning Läti ja Leedu kaitseväelastega. Üksused teenivad Mali pealinnast Bamakost 60 kilomeetri kaugusel asuvas Koulikoro linnas.

Meeskonna ülema kapten Jüri Tõnisma sõnul on Eesti kaitseväelaste ülesandeks õpetada Mali armee üksustele sõdurioskusi ning rühma taktikat. Pea kõik operatsioonil osalevad kaitseväelased on varasema missioonikogemusega. Enne Malisse suundumist läbisid instruktorid missioonieelse koolituse ning koostööõppe Soomes Põhjala-Balti väljaõppeüksusega.

Euroopa Liidu Mali väljaõppemissiooni ülesandeks on Mali relvajõudude nõustamine ja õpetamine. Missioonil osaleb 22 riiki kokku enam kui 500 kaitseväelasega, kes ei võta osa lahingulisest tegevusest.

Missiooni eesmärk on taastada Mali relvajõudude sõjaline võime, et nad oleksid suutelised korraldama sõjalisi operatsioone, et taastada ja tagada Mali territoriaalne terviklikkus ning vähendada terrorirühmitustest tulenevat ohtu.

Märtsis saatis Eesti Malisse staabiohvitseri ja vanemstaabiallohvitseri, kelle ülesanne on Mali relvajõudude väljaõppe ja nõustamise planeerimine koos teiste Euroopa riikide kaitseväelastega. Lähinädalatel alustab teenistust üks kaitseväelane ÜRO rahuvalvemissioonil MINUSMA.

Instruktorite meeskond saabub Eestisse tagasi järgmise aasta märtsis.