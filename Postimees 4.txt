Kaitseminister Urmas Reinsalu sõnul saadab Eesti ühe ohvitseri ja allohvitseri Euroopa Liidu väljaõppemissioonile Malis.

«Otsuse selle missiooni loomise kohta langetasid Euroopa Liidu välisministrid 17. jaanuaril,» rääkis Reinsalu, kelle sõnul avaldas Eesti missiooni loomisele toetust.

«Missiooni eesmärk on aidata Mali valitsusel taastada kontroll riigi territooriumil,» ütles Reinsalu. «Euroopa Liit toetab Mali valitsusvägesid väljaõppe ja nõustamisega.»

«See ei ole lahingmissioon,» kinnitas kaitseminister. «Euroopa Liidu missiooni ülesanne on koolitada ja õpetada sõjaliselt välja Mali armeed, mitte osaleda lahingutegevuses.»

Reinsalu sõnul on mõistlik panustada kriisi lahendamisse varases faasis, sest vastasel juhul võib ebastabiilsus tugevalt ohustada nii lähiregiooni kui Euroopat.

Reinsalu väitel osaleb valdav enamik Euroopa Liidu riike missioonil. Selle maksimaalne aeg saab olema 15 kuud.

Eestist saadetakse missioonile üks staabiohvitser ja üks staabiallohvitser.

«Nad on missiooni planeerijad, lähevad missiooni peakorterisse ja hakkavad tegelema väljaõppe planeerimisega,» rääkis kaitseväe peastaabi analüüsi- ja planeerimisosakonna ülem kolonelleitnant Mart Vendla. «Tegemist on missiooni toetavate analüütikutega.»

Missiooni käigus tahetakse välja õpetada neli pataljoni suurust üksust. Eesti ohvitserid hakkavad tööle missiooni peakorteris, suhteliselt pealinna Bamako lähedal asuvas Koulikoroses.

Praeguse seisuga on planeeritud kaks 6-kuulist missiooni. «Üks rotatsioon kestab kuus kuud,» ütles Vendla.

Ettevalmistus missiooniks algas Eesti ohvitseridel juba oktoobris. «Kõik kaitseväelased, kes lähevad välismissioonile saavad missiooni eeltreeningu,» selgitas Vendla.

Reinsalu sõnul on päevade küsimus, mil tuleb otsus missiooni käivitamise kohta ja sellest ajast alates peavad meie kaitseväelased olema valmis missioonile siirduma.