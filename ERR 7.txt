Päästeameti demineerimiskeskus saatis juuli keskel Lääne-Aafrika riiki Malisse kaks demineerijat Rootsi tsiviilhädaolukordade agentuuri (MSB) juhtimisel toimuvale humanitaardemineerimise missioonile.
Mali missiooni peamine eesmärk on koolitada kohalikke demineerijaid ja korraldada järelvalvet nende tegevuse üle. Demineerija sotsiaalsed garantiid säilivad vastavalt rahvusvahelisel tsiviilmissioonil osalemise seadusele ning päästeametil lähetusega seonduvaid otseseid kulusid ei ole.

Valitsusvägede ja mässuliste konflikti tulemusena on selle Lääne-Aafrika riigi pindala tuhanded ruutmeetrid muutunud miiniväljadeks ning saastunud lõhkemata lahingumoonast, mis ohustab tsiviilelanikkonna elu ja tervist.

Eelmisel missioonil Malis osales märtsist juulini üks Eesti demineerimise ekspert, Mali humanitaardemineerimise missioon on praeguseks kokku kestnud pisut alla aasta.

Mali missioonilt saadav informatsioon ja kogemus aitab arendada ka Eesti demineerimisvaldkonda ning tõstab demineerimiskeskuse ja Eesti rahvusvahelist mainet. 

MSB ja Eesti demineerimiskeskuse on koostööd teinud 2009. aastast ning Rootsi demineerijad on käinud kolmel korral Eestis ja õppinud kolm nädalat kohapeal sõjamoona kahjutuks tegema.

Varasemalt on Eesti demineerijad näiteks Eesti esimese üksusena osalenud Afganistani sõjakoldes (2002-2005), osutanud esimesena maailmas demineerimisalast abi Gruusiale pärast sõjalist konflikti Venemaaga (2008) ja möödunud aastal osaleti MSB missioonil ka Kongos.