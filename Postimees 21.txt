Eesti kaitsevägi on nüüdseks järjepanu lahinguoperatsioonides osalenud juba üle kümne aasta ning võib öelda, et valmis silmitsi seisma ikka üha keerulisemate ja intensiivsemate olukordadega. Aastatega on hõivatud üha rohkem mehi ja tehnikat – alguses saadeti kriisipiirkondadesse üksikuid mehi, siis rühmasid ja Afganistani juba kompanii suuruseid üksuseid.

 Järgmisel aastal toimub arengus esimene suur pööre. Lõpeb Afganistani missioon.

Oleks ehk ajakirjanduslik liialdus öelda, et kaitseminister Urmas Reinsalu ja kaitseväe juhataja kindralmajor Riho Terras otsivad Eestile uut missiooni, aga selles suunas mõtted liiguvad. Küsimus, mis hakkab juhtuma ajal «pärast Afganistani», muutub üha aktuaalsemaks.

Kui kaitseväelased surma või haavata saavad, tunneb avalikkus neile kaasa. Samas küsitakse ikka, miks saadame oma poisse kaugetesse kõrbetesse ja mägede vahele, aga üldiselt on siiski nii, et sõdur tahab sõdida. See kehtib nii Eesti kui ka teiste riikide sõjaväelaste kohta.

Mõni nädal tagasi Oslos toimunud Schibstedi meediakonverentsil tutvustas Norra ajakirjanik Marius Arnesen oma Afganistani-teemalisi dokumentaalfilme. Mitu kuud kaasmaalastest sõduritega Afganistanis elanud mees dokumenteeris nende elu, nende sõdimist, nende surmasid ning lõpuks Norra vägede lahkumist.

Hiljem omavahelises vestluses rääkis Arnesen aga ka seda, et Norra väed tulid küll koju (norralased tõid oma väed Põhja-Afganistanist ära 2012. aasta oktoobris – toim), aga küsimus, mis saab edasi, on teravalt üleval ka seal.

«Sõdur tahab sõdida, ta ei taha kusagil Põhja-Norras Venemaa piiri ääres patrullis jalutada,» kirjeldas Arnesen missiooniveteranide vaateid.

Midagi sarnast ilmneb ka Eestis, meie kaitseväes kutsutakse seda vahel missioonisõltuvuseks. Vahekokkuvõttes on missioonidelt läbi käinud enam kui 1500 Eesti kaitseväelast, suur osa neist mitu korda.

Kaitseväe eliitjalaväeüksuse Scoutspataljoni tähtsaim värbamisargument on aastaid olnud lubadus viia mehed missioonidele. Kui pärast järgmist aastat Afganistanis suurem tegevus lõpeb, toob see kaasa palju muutusi, mis mõjutavad kaitseväge tervikuna.

Vaja uut präänikut

Kõige enam puudutab Afganistani missiooni lõppemine muidugi Scoutspataljoni. Optimistid näevad selles võimalust.

Afganistani tõttu on Scoutspataljonist aastate jooksul küll sadu mehi läbi käinud – missioonisõdurite ettevalmistamine on usaldatud neile –, aga samas on see kaasa toonud ka selle, et Scoutspataljon ise pole peaaegu kunagi pataljon olnud. Kasutatakse küll nimetust «pataljon», kuid tegelikku pataljoni mõõtu pole saavutatud, kogu aur on läinud missioonidele. Nüüd võiks tekkida võimalus lõpuks ka Scoutspataljoni ennast arendada.

Oht tuleb muidugi sellest, mis võiks olla uus präänik: varem sai lubada Scoutspataljoni tulevatele meestele missioone ja kõrgemat palka (missioonisõdurid teenivad rohkem – M. S.). Aga mida lubada nüüd, millega sõdureid kinni hoida, et nad ei läheks eraturvafirmadesse või Aafrika rannikule piraadiküttideks?

Lõplikku kriipsu ei tõmmata peale ka missioonidele. Neid on vaja ning kaitseministeerium ja kaitsevägi vaatavad ringi ka uute järele. Viimane ei tähenda intensiivset otsimist, pigem laiemat analüüsitööd ja silmade lahtihoidmist. Ühe näitena võib tuua Mali missiooni.

Postimees kirjutas Eesti sõdurite minekust Malisse juba eelmise aasta lõpus, siis käis jutt kahest ohvitserist, vahepeal on see arv aga suurenenud peaaegu kümneni. Mingeid võimalusi on veel, aga enamik neist on erinevate küsimärkidega.

Võtame näitena Kosovo. Oletame, et osaleme sealses missioonis, saadame suure hulga sõdureid sinna, aga mida annab see kaitseväele?

Missioonidel osalemisel on palju põhjuseid, aga üks on ka see, mida sõdurid ja ohvitserid õpivad ning milliseid teadmisi kaasa toovad. Kosovos lihtsalt autodega ringi sõita võib olla küll tore, aga tegelikult on see kaitseväelastele juba läbikäidud etapp.

Nagu eespoolgi viidatud, on areng siiamaani käinud loogilist rada. Iraagis olime rühma tasemel, Afganistanis kompanii tasemel. Tipphetkel 2009. aasta teisel poolel, kui viimati nimetatud riigis toimusid valimised, oli seal lausa kaks Eesti kompaniid umbes 300 sõduriga.

Järgmine loogiline samm oleks juba pataljoni tasemel missioon. Pataljoni – see on tuhatkond sõdurit – läkitamine jääb praegu Eesti jaoks ulmeks. Sellise üksuse väljasaatmiseks pole võimalust ja ausalt peeglisse vaadates pole meie riigil ka vastavat võimekust.

Paljud ilmselt ei tea, et selle aasta algusest alates on Eesti kaitseväe koosseisus omaette erioperatsioonide üksus. Mitu aastat ettevalmistatud, aga nüüd ollakse valmis, oma lipu ja oma põhimäärusega. Mida aga ilmselt veelgi vähem teatakse, on fakt, et just praegu – juunis – naasevad nad oma esimeselt Afganistanis käigult. Mida seal tehti, kus täpselt oldi, kui palju mehi üldse Eesti eriüksuses on, on kõik saladus.

Soov kiirelt reageerida

Eriüksuse loomist juhtinud kolonelleitnant Riho Ühtegi lausub siiski niipalju, et oldi koos ameeriklastega Ida-Afganistanis mägises piirkonnas. Suures osas ja ka oma tegevuselt sarnaneb eriüksus kõigi teiste Afganistanis käinud Eesti üksustega, lihtsalt mehi on vähem ja maa-ala, kus tegutsetakse, on suurem.

Ühtegi jutust saab siiski aru, et eriüksus tegutseb rohkem koos kohalikega ja kohalikele lähemal. Kolonelleitnant toob näitena kasvõi selle, et eriüksuse sõduritele on lubatud habe ja pikemad juuksed ning tavasõjaväelasest natuke teistsugune riietus: valge mees paistab seal ikka silma, aga veidi saab ka välimuse kaudu kohalikele lähemale ja rohkem nende sekka sulanduda.

Kui Eesti missioon 2014. aastal Afganistanist lahkub, on üks võimalus see, et eriüksus jääb ikkagi kohale. Mingit konkreetset otsust pole valitsuse ega riigikogu tasandil küll tehtud, ent ka kaitseminister Reinsalu on viidanud, et eriüksuse saatmine oleks üks valik, mida kaaluda.

Suures plaanis hakkabki pilt «elust pärast Afganistani» Eesti kaitseväe jaoks kokku saama. Ilmselt jäädakse väiksemas koosseisus sinna riiki edasi. Ilmselt otsitakse-kaalutakse mingeid väiksemaid missioone veel, Mali on siin konkreetne näide.

Kaitseministeeriumi kaitsevalmiduse ja operatsioonide osakonna juhataja Riho Rõngelep räägibki, et laias laastus on Afganistani suure missiooni lõppemine kasulik nii Eestile kui ka NATO-le tervikuna.

Sisuliselt sama asja kordab ka välispoliitika-ajakirja Diplomaatia peatoimetaja Kaarel Kaas: «Afganistan kurnas NATO arengu ja surus tagaplaanile palju muid olulisi teemasid.»

Üheks konkreetseks näiteks on NATO kiirreageerimisüksuse NRF arendamine või mittearendamine. Eesti ise tahab NRFi pataljoni välja panna ja pärast Afganistani missiooni lõppemist me seda lõpuks ilmselt ka suudame.

Nagu kaitseministeeriumist ja kaitseväest räägitakse, lõppkokkuvõttes ongi vaja väikest puhkuseperioodi, et saaks hinge tõmmata ja ennast arendada. Ning umbes 2017. või 2018. aastal võiks Eesti olla valmis mõneks järgmiseks suureks sõjaliseks missiooniks.
