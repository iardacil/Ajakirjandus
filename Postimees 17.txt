Valitsus algatas riigikogu otsuse eelnõu, millega luuakse võimalus osaleda kuni kaheksa Eesti kaitseväelasega Malis Euroopa Liidu väljaõppemissioonil ja kuni kahe kaitseväelasega ÜRO rahutagamismissiooni koosseisus.

Otsuse eelnõu kohaselt osalevad kaitseväelased missioonil 2013. aasta 31. detsembrini.

Eesti kavatseb panustada Euroopa Liidu väljaõppemissiooni staabiohvitseride ja väljaõppemeeskonnaga. Staabiohvitseride peamine ülesanne on osaleda Mali üksuste väljaõppe planeerimisel ja nõustamisel. Väljaõppemeeskonna ehk instruktorite grupi ülesanne on Mali üksuste mitmesuguse sõjalise väljaõppe läbiviimine.

Mali väljaõppemissioonist on kujunemas Euroopa Liidu tähtsaim sõjaline operatsioon, kuhu juba panustab 22 liikmesriiki, sealhulgas Eesti. Missiooni eesmärk on pakkuda Mali relvajõududele sõjalist ja väljaõppealast nõustamist aitamaks neil taastada oma sõjaline võime, et taastada Mali territoriaalne terviklikkus ja vähendada terroristlikest rühmitustest tulenevat ohtu.

Euroopa Liidu Nõukogu moodustas Euroopa Liidu väljaõppemissiooni Malis 17. jaanuari 2013. aasta otsusega, tuginedes Mali Vabariigi presidendi 18. septembri 2012. aasta abipalvele ja ÜRO Julgeolekunõukogu resolutsioonile 2085 (2012). Euroopa Liidu väljaõppemissiooni suuruseks on ligikaudu 550 sõjaväelast. Missioon ei osale võitlustegevuses.

25. aprillil loodi ÜRO Julgeolekunõukogu resolutsiooniga 2100 (2013) rahutagamismissioon Malis. Missioon koosneb 11200-st sõjaväelasest, 1440-st politseinikust ning tsiviilekspertidest. ÜRO soovib komplekteerida missiooni täies mahus 1. juuliks 2013.aastal. Kaitsevägi panustaks ÜRO rahutagamismissiooni kuni kahe staabiohvitseridega.

Mõlema missiooni koosseisu määratavate kaitseväelaste operatsioonieelsed ja –aegsed kulud kaetakse kaitseministeeriumi valitsemisala 2013. aasta eelarvesse planeeritud vahenditest. Kulud on mõlema missiooni peale kokku ligikaudu 150 000 eurot.