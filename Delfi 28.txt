Eesti kahekordistab Malis rahvusvahelistes jõududes teenivate sõjaväelaste arvu seniselt üheksalt 18-le.
Eeskätt puudutab suurendamine ÜRO egiidi all teenivat kontingenti, kuhu juurde saadetavad kaheksa eestlast hakkavad tegelema andmekogumise ehk luurega, vahendab ERR Uudised "Aktuaalset kaamerat".

Lubaduse Eesti kontingenti suurendada ütles kaitseminister Sven Mikser välja nädala algul Malis sealse kolleegiga kohtudes.

Praegu teenib Malis seitse eestlast Euroopa Liidu väljaõppemissiooni EUTM koosseisus pealinna Bamako lähistel ning kaks staabiohvitseri ÜRO rahuvalvemissioonil MINUSMA.

Põhiosa lisaks saadetavatest Eesti sõjaväelastest hakkavad teenima maa konfliktses põhjapiirkonnas MINUSMA koosseisus, kus eestlaste arv kasvab kahelt kümnele.

Järgmise nädala algul Malisse suunduvad kaheksa eestlast hakkavad tööle Gao provintsis Hollandi kompanii juures ja kuuluvad MINUSMA allüksuse ASIFU koosseisu, mille nimetus kõneleb informatsiooni kogumisest erinevatest allikatest.

