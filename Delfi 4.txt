Malisse missioonile saadetavad kaks Eesti kaitseväelast saavad ülesandeks planeerida Mali armee sõjalist väljaõpet, sõnas kaitseminister Urmas Reinsalu Iirimaal EL kaitseministrite kohtumisel.
Täna Iirimaal Dublinis kogunenud ELi kaitseministrid kinnitasid mitteametlikul kohtumisel ühehäälselt toetust ELi sõjalisele väljaõppemissioonile Malis.

”Euroopa kaitseministrite vahel valitseb üksmeel selles osas, et EL peab näitama Mali kriisi lahendamiseks poliitilist tahet. Tegu on kogu regiooni hõlmava julgeolekuprobleemiga, mis ohustab ka Euroopat,“ ütles Reinsalu pärast kohtumist.

Reinsalu rääkis kohtumisel, et Eesti panustab missiooni kahe kaitseväelasega, kelle ülesanne on planeerida Mali armee sõjalist väljaõpet.

Kohtumisel osalesid ka NATO peasekretär Anders Fogh Rasmussen, kes väljendas toetust nii Euroopa Liidu väljaõppemissioonile kui Prantsusmaa juhitavale missioonile "Serval".

ELi missiooni ülem kindral Francois Lecointre rääkis kohtumisel missiooni ettevalmistamisest.

Dublinis kohtusid täna ka Põhjala ja Balti riikide kaitseministrid, kes arutasid Mali väljaõppemissiooni, mis on minister Reinsalu hinnangul oluline ka Põhjala-Balti kaitsekoostöö kontekstis.

Eesti staabiohvitser ja vanemstaabiallohvitser hakkavad teenima Euroopa Liidu missiooni peakorteris Bamakos. Euroopa Liidu väljaõppemissiooni mandaat on 15 kuud ja suurus ligikaudu 500 kaitseväelast.