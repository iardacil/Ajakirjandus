Kaitseväe juhataja kindralleitnant Riho Terras on külastamas Malis Eesti kontingendi sõdureid ja ohvitsere, kellega koos pidas ka saabuvat Eesti vabariigi aastapäeva. Terrase sõnul loodab ta, et Eesti saab saata ühe sõduriterühma väljaõppele Liibanoni.
Nädalavahetusel külastas Terras Koulikoro treeningukeskust, kus Eesti instruktorid õpetavad Mali sõjaväelasi tegutsema jalaväe kompanii koosseisus. Kaitseväe juhatajale anti ülevaade treeningkeskuse tegevusest, eesmärkidest ja tulemusetest.

Eestlaste pühendumist hinnatakse treeningkeskuses kõrgelt. "Minu üheks visiidi eesmärgiks oli külastada Malis teenivaid kaitseväelasi ja inspekteerida nende tegevust väljaõppeülesannete täitmisel," ütles Terras. "Olen kogetuga rahul ning vajadusel ja võimalusel jätkame seda missiooni."

Eesti kontingent Malis tähistas pidulikult ka saabuvat Eesti vabariigi aastapäeva, kus osalesid Rootsi, Soome, Läti ja Leedu üksuste võitlejad - need kellega tehakse operatsioonil kõige enam koostööd.

Kaitseväe juhataja tänas meie kaitseväelasi teenistuse eest ja andis üle hinnalised kingitused.

Oma kõnes rõhutas ta, et rahvad, kes Läänemere ümber elavad, on rahuarmastavad ning ei soovi kellelegi halba. Samas, lisas ta, et kui keegi soovib oma hegemooniat Läänemere ümbruses rakendada, siis peame kõik olema valmis selle tõrjumiseks.

Sõduritega kohtudes ütles Terras, et operatsioon Malis on juba seetõttu tähtis, et Eesti saaks kaasa rääkida nii Euroopa Liidu kui ÜRO tasemel, mis puudutavad erinevaid operatsioone ja rahutagamise ülesandeid. "Lisaks vajab iga sõdur väljaõpet mujal, kui ainult Eestis. Seetõttu soovime, kui riigikogu annaks mandaadi, et saaksime liikuda vähemalt ühe rühmaga kaheks rotatsiooniks Liibanoni."

Kontingendi ülema leitnant Robert Kase sõnul on Mali üksuste väljaõpetamine huvitav ja omapärane töö. "Omapärane just seetõttu, et väljaõppel osalevad sõdurid on juba mitu aastat teeninud Mali armees, kuid oma 
oskustelt on nad võrreldavad Eesti kaitseväelastega, kes on kas lõpetanud või lõpetamas sõduri baaskursuse väljaõpet," ütles leitnant Kase. "Meie kaitseväelastele on see vajalik just eelkõige kogemuste saamiseks."

Ta lisas, et eestlaste võimekus vastavat väljaõpet läbi viia on hea ning koostöö teiste Euroopa instruktortitega on ladus, mitmete erisustega, aga põnev.

Koulikoro treeningukeskus on Euroopa Liidu juhtimisel tegutsev Mali kaitseväe väljaõppekeskus, kus teenib kokku ligi 200 Euroopa Liidu ohvitseri ja instruktorit 21 rahvusest.

Treeningute eesmärk on anda Mali sõduritele peamised oskused, kuidas käituda erinevates olukordades, kus julgeolekuolukord nõuab inimeste kaitsmist, erinevaid julgeolekukontrolli tegevusi, kontrollpunktide mehitamist ja muud sellist.