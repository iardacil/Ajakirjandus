Esimene Eesti instruktorite käe all õppinud Mali armee üksus lõpetas sel nädalavahetusel Koulikoros kümnenädalase kursuse.
Eesti instruktorid valmistasid ette ühe Mali armee 35-liikmelise rühma, kellele õpetasid sõdurioskusi ja rühmataktikat osalemaks operatsioonidel Mali põhjaosas, teatas kaitseväe peastaap.

Kuueliikmelise instruktorite meeskonna ülema kapten Jüri Tõnisma sõnul olid Mali armee sõdurid motiveeritud ja koostöövalmis, samuti aitasid Mali armee ohvitserid ja allohvitserid väljaõpet paremini kohalikele oludele kohandada. 

Eesti instruktorite meeskond teenib Põhjala-Balti väljaõppeüksuse koosseisus koos Soome ja Rootsi meeskondade ning Läti ja Leedu kaitseväelastega. Kümnenädalasel kursusel õpetasid Mali rühma koos eestlastega kaks Leedu allohvitseri. 

Üksused teenivad Mali pealinnast Bamakost 60 kilomeetri kaugusel asuvas Koulikoro linnas. Enne Malisse suundumist läbisid instruktorid missioonieelse koolituse ning koostööõppe Soomes Põhjala-Balti väljaõppeüksusega. Kõik Eesti instruktorid on varasema missioonikogemusega.

Euroopa Liidu Mali väljaõppemissiooni ülesanne on Mali relvajõudude nõustamine ja õpetamine. 

Missioonil osaleb 22 riiki kokku enam kui 500 kaitseväelasega, kes ei võta osa lahingulisest tegevusest.

Missiooni eesmärk on taastada Mali relvajõudude sõjaline võime, et nad oleksid suutelised korraldama sõjalisi operatsioone, taastada ja tagada Mali territoriaalne terviklikkus ning vähendada terrorirühmitustest tulenevat ohtu.

Märtsis saatis Eesti Malisse staabiohvitseri ja vanemstaabiallohvitseri, kelle ülesanne on Mali relvajõudude väljaõppe ja nõustamise planeerimine koos teiste Euroopa riikide kaitseväelastega, samuti teenib üks kaitseväelane ÜRO rahuvalvemissioonil MINUSMA.

Instruktorite meeskond saabub Eestisse tagasi märtsis.
