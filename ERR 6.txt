Valitsus hakkab arutama riigikogu otsuse eelnõud, millega Eesti saadab Euroopa Liidu Mali väljaõppemissioonile kuni 10-liikmelise väljaõppemeeskonna.
Eelnõu järgi suurendab Eesti osalust Malis kuni 10 kaitseväelasega lisaks olemasolevale kahele, kes juba missioonipiirkonnas teenivad, ütles kaitseministeeriumi pressiesindaja Artur Jugaste ERR-i uudisteportaalile. 

Kümne kaitseväelase hulgas kavatseb kaitsevägi panustada staabiohvitseridega, kelle ülesanne on osaleda Mali üksuste väljaõppe planeerimises ja nõustamises. 

Samuti annab eelnõu kaitseväele võimaluse saata Malisse instruktorite grupp, kelle ülesanne on õpetada välja Mali valitsuse relvajõud.

Kaitseminister Urmas Reinsalu sõnul on Mali missioonist saamas Euroopa Liidu tähtsaim sõjaline missioon. "Malis osaleb juba 22 riiki ja see on väga hea võimalus arendada kaitsekoostööd meie Euroopa liitlastega," ütles kaitseminister. 

Reinsalu sõnul kavandab Eesti kaitsevägi instruktorite tegutsemist Põhjala-Balti instruktorite meeskonnas, mida juhib Soome ja kus osalevad ka Rootsi ja Leedu ning staabiohvitserid läheksid teenima peamiselt prantslastega mehitatud missiooni peastaapi.

Märtsis saatis Eesti Malisse staabiohvitseri ja vanemstaabiallohvitseri, kelle ülesanne on Mali relvajõudude väljaõppe ja nõustamise planeerimine koos teiste Euroopa riikide kaitseväelastega. 

Euroopa Liidu väljaõppemissiooni mandaat on 15 kuud ja suurus ligikaudu 550 kaitseväelast. Missiooni eesmärk on toetada Mali relvajõudude ülesehitamist ning aidata Mali valitsusel taastada kontroll riigi territooriumi üle. 

Selleks õpetatakse välja neli Mali relvajõudude pataljoni ning toetatakse Mali relvajõude väljaõppe ja nõustamisega küsimustes, mis puudutavad juhtimist, sõjalisi võimeid, tagalatoetust ja personali haldamist.

Mali missioon on ainus Euroopa Liidu sõjaline missioon, kus Eesti kaitseväelased osalevad, sest möödunud nädalal otsustas Eesti lõpetada osalemise Euroopa Liidu piraatlusevastasel operatsioonil Atalanta.