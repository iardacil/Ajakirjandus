Välisministeerium toetab ÜRO demineerimise talituse kaudu miinivastast tegevust Malis, panustades vastavasse usaldusfondi 20 000 dollarit.
Välisminister Urmas Paeti sõnul on oluline astuda Malis samme mineeritud alade puhastamiseks.

„Lisaks maa-alade puhastamisele aitab ÜRO demineerimistalituse tegevus vähendada ka lõhkemata miinidest tulenevaid riske, mis võivad takistada humanitaarabi kohale toimetamist ja põgenike naasmist kodudesse,“ ütles Paet saadetud teates.

Otseste demineerimistegevuste kõrval tegeleb sihtfond ka ohutusalase hariduse ja ohvriabi andmisega ning koordineerib erinevate rahvusvaheliste partnerite tegevust Mali miinivastases võitluses.

Samuti rõhutas välisminister Paet, et Mali julgeolekuolukorra stabiliseerimiseks ja humanitaarolukorra lahendamiseks tuleb kogu rahvusvahelisel kogukonnal ühiselt tegutseda.

„Eesti on seisukohal, et võimalikult kiiresti tuleb alustada Euroopa Liidu sõjalise väljaõppemissiooni EUTM Mali viimist riiki. Eesti panustab missiooni kahe staabiohvitseriga,“ märkis ta.

Välisminister lisas, et Mali abistamist miinivastases võitluses ja lõhkemata sõjajäänuste koristamisel saab vaadelda ka laiemas kontekstis koos Eesti panustamisega EL-i Mali väljaõppemissiooni. „Demineerimistegevuse toetamine aitab muuhulgas kaasa ka nimetatud missiooni julgeoleku tagamisele,“ märkis Paet.

Välisministeerium toetab ÜRO demineerimise talituse (UNMAS - United Nations Mine Action Service) miinivastast tegevust Malis, panustades vastavasse usaldusfondi 20 000 dollarit.