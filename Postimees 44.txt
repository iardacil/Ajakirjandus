Tänavu kevadsuvel sai Eestist esimene riik peale Prantsusmaa, kes otsustas vastata Pariisi abipalvele saata oma sõdurid Kesk-Aafrika Vabariiki ELi rahuvalvemissioonile EUFOR-RCA. Kuigi veidi aega hiljem otsustasid KAVi mineku kasuks ka näiteks naaberriigid Läti ja Soome ning Eesti sõdureid hinnati seal kõrgelt, välistab kaitseminister Sven Mikser sellele missioonile naasmise.

«Eesti jalaväerühma osalemine ELi sõjalisel missioonil Kesk-Aafrika Vabariigis oli ühekordne,» kinnitas Mikser Postimehele. «Eesti ei kavanda praegu rohkem sõjalist panustamist Kesk-Aafrika Vabariigi missioonile.»

Mõnevõrra vähem avalikkuse tähelepanu on tõmmanud Eesti aasta varem alanud ja siiani kestev osalus teisel ELi Aafrika missioonil EUTM-Mali. See on esimene kord, kus Eesti kaitseväest läkitatud instruktorid osalevad puhtakujulisel väljaõppemissioonil. Malis jätkamise mandaati taotleb kaitseministeerium riigikogult ka tulevaks aastaks.

Lisaks ELi missioonile tahab kaitseministeerium rohkem kaitseväelasi läkitada ka samas riigis toimuvale ÜRO rahuvalvemissioonile MINUSMA.

«Riigikogu arutab parasjagu kaitseväe osalemist järgmise aasta sõjalistel välisoperatsioonidel. Eelnõu on läbinud esimese lugemise,» ütles Mikser. «Kaitseministeerium on teinud ettepaneku jätkata kuni kümne kaitseväelasega osalemist ELi väljaõppemissioonil Malis ja suurendada osalust ÜRO sõjalisel missioonil Malis kuni kümne kaitseväelaseni.»

«Hetkel teenib ÜRO rahuvalvemissioonil Malis kaks Eesti staabiohvitseri, kuid soovime suurendada Eesti kaitseväelaste osakaalu ÜRO rahuvalvemissioonidel, et saavutada Eestile ÜROs mõjukam roll,» lisas Mikser.