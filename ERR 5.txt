Valitsus saatis riigikokku eelnõu, mille kohaselt võib Eesti saata Euroopa Liidu väljaõppemissioonile Malis kuni 10 kaitseväelast.
Eelnõu seletuskirjas seisab, et riigikogu otsusega luuakse võimalus panustada kuni 10 kaitseväelasega väljaõppemissiooni koosseisu, mis võimaldab Mali relvajõudude toetamist laiema ekspertiisiga. 

Kaitsevägi panustaks staabiohvitseridega, kelle peamiseks ülesandeks on osaleda Mali üksustele erinevate riikide poolt läbiviidava väljaõppe planeerimise ja nõustamise protsessides ning väljaõppemeeskonnaga, kelle ülesandeks on viia läbi Mali üksustele mitmesugust sõjalist väljaõpet.

Väljaõppemeeskonna instruktorid tegutsevad Soome ja Rootsi ühises instruktorite meeskonnas, staabiohvitserid peamiselt prantslaste poolt mehitatud missiooni peastaabi sektsioonides. 

Euroopa Liidu Nõukogu moodustas 17. jaanuaril Euroopa Liidu väljaõppemissiooni Malis, mis esialgu kestab 15 kuud ja kuhu kuulub ligikaudu 550 sõjaväelast 22 riigist.

Euroopa Liidu väljaõppemissiooni eesmärk on toetada Mali relvajõudude ülesehitamist ning aidata Mali valitsusel taastada kontroll riigi territooriumi üle. Selleks õpetatakse välja neli Mali relvajõudude pataljoni. Samuti toetatakse Mali relvajõude väljaõppe ja nõustamisega küsimustes, mis puudutavad juhtimist, sõjalisi võimeid, tagalatoetust ja personali haldamist.

Mandaadi Eesti kaitseväelaste saatmiseks Malisse andis riigikogu mullu 19. detsembril, lubades saata kuni viis kaitseväelast teenima uue NATO või ELi operatsiooni staapi.