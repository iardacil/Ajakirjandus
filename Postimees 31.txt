Kaitseväe juhataja kindralmajor Riho Terras kohtus täna Soome kaitseministri Carl Haglundiga, kellega arutas Eesti ja Soome kaitsevägede käimasolevaid ja kavandatavaid koostööprojekte.

Kaitseväe juhataja ja minister Haglund kinnitasid, et kuu aega tagasi alanud Eesti ja Soome kaitseväelaste koostöö Euroopa Liidu väljaõppemissioonil Malis on tõhusalt käivitunud. «Eesti ja Soome meeskondade tegevus Malis Põhjala-Balti väljaõppemeeskonnas loob tugeva vundamendi koostööks edasistel operatsioonidel,» ütles kindralmajor Terras.

Eesti, Soome ja Rootsi panustavad Mali väljaõppemissiooni kuueliikmeliste meeskondadega, samuti kuuluvad Põhjala-Balti väljaõppeüksusesse Läti ja Leedu instruktorid.

Kaitseväe juhataja ja Soome kaitseminister arutasid Eesti ja Soome üksuste osalust käimasoleval missioonil Malis, kus Eesti instruktorite üksus osaleb Põhjala-Balti väljaõppemeeskonna koosseisus. Kaitseväe juhataja kinnitas, et Eesti jätkab panustamist Mali missiooni ning saadab välja järgmise kuueliikmelise meeskonna.

Kaitseväe juhataja ja kaitseminister arutasid ka võimalike ühishangete korraldamist. Eestil ja Soomel on positiivne kogemus hiljutisest ühisest radarihankest, mille raames Eesti sai kaks ja Soome 12 õhuseireradarit Groundmaster.

Kaitseväe juhataja kutsus ka Soome üksusi osalema õppusel Kevadtorm.

Eestit ja Soomet seob tihe koostöö alates kaitseväe taasloomisest. Soomes on saanud sõjalise kõrghariduse ning lõpetanud staabikolledşi paljud ohvitserid, Eestil on tihe koostöö Soomega logistika ja relvastuse vallas.

Mereväe ja õhuväe taasloomisest alates on väeliikide arengut toetanud Soome kolleegid. Kaitsevägi kasutab nii Eestis kui ka sõjalisel operatsioonil Afganistanis Soome päritolu soomustransportööre Sisu.Hommikupoolikul tutvus kaitseväejuhataja NATO õhuturbeharjutuse raames Ämari lennubaasis viibivate Soome hävitajatega F-18 Hornet.