Kaitseminister Urmas Reinsalu otsustas allkirjastada käskkirja kahe Eesti kaitseväelase saatmiseks Euroopa Liidu sõjalisele väljaõppemissioonile Malis.
Eesti staabiohvitser ja vanemstaabiallohvitser hakkavad teenima Euroopa Liidu missiooni peakorteris Bamakos. Eestlaste ülesanne saab olema Mali relvajõudude väljaõppe ja nõustamise planeerimine koos teiste Euroopa riikide kaitseväelastega, teatas kaitseministeerium.

Eesti kaitseväelased on valmis missioonipiirkonda suunduma, kui Euroopa Liit langetab missiooni käivitamise otsuse.

Missiooni loomise otsustas ELi välisasjade nõukogu 17. jaanuaril, tuginedes Mali valitsuse abipalvele ja ÜRO julgeolekukomitee mandaadile.

ELi väljaõppemissiooni eesmärk on toetada Mali relvajõudude ülesehitamist ning aidata Mali valitsusel taastada kontroll riigi territooriumi üle. Selleks õpetatakse välja neli Mali relvajõudude pataljoni. Samuti toetatakse Mali relvajõude väljaõppe ja nõustamisega küsimustes, mis puudutavad juhtimist, sõjalisi võimeid, tagalatoetust ja personali haldamist.

Euroopa Liidu väljaõppemissiooni mandaat on 15 kuud ja suurus ligikaudu 500 kaitseväelast.

Väljaõppemissioon on osa ELi julgeoleku- ja kaitsepoliitikast. Samuti toetab missioon ELi Saheli piirkonna strateegiat, mille raames on EL eraldanud raha julgeolekuprojektideks Malis, Mauritaanias ja Nigeris.

Mandaadi Eesti kaitseväelaste saatmiseks Malisse andis Riigikogu mullu 19. detsembril, lubades saata kuni viis kaitseväelast teenima uue NATO või ELi operatsiooni staapi.

Koos Mali missiooniga osalevad Eesti kaitseväelased kuuel välismissioonil: NATO rahutagamismissioonil ISAF Afganistanis, NATO rahutagamismissioonil KFOR Kosovos, Euroopa Liidu piraatlusvastasel missioonil ATALANTA Adeni lahes, Euroopa Liidu sõjalisel väljaõppemissioonil EUTM Malis, ÜRO rahuvalvemissioonil UNTSO Lähis-Idas ja NATO reageerimisjõudude koosseisus.