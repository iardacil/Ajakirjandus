Kaitseministeerium saatis kooskõlastusringile eelnõu, mis näeb ette tänavu kuni kümne kaitseväelase kasutamise Euroopa Liidu väljaõppemissioonil Malis.

Kaitseministeerium soovib saata Malisse staabiohvitsere, kelle peamiseks ülesandeks on osaleda Mali üksustele erinevate riikide poolt läbiviidava väljaõppe planeerimise ja nõustamise protsessides. Samuti soovib kaitseministeerium võimalust saata Malisse instruktorite grupi, kelle ülesandeks on viia läbi Mali üksustele sõjalist väljaõpet.

Kaitseministeeriumi hinnangul võivad kaitseväe Mali missiooni kulud ulatuda tänavu kuni 125 000 euroni, mis koosnevad kaitseväelaste töötasust, lähetustasust, toitlustamisest ja varustuse hankimisest.

Tänavu märtsis saatis Eesti Euroopa Liidu väljaõppemissiooni EUTM koosseisu teenistusse kaks kaitseväelast, kelle ülesanne on Mali relvajõudude väljaõppe ja nõustamise planeerimine koos teiste Euroopa riikide sõjaväelastega. Selle panustamise aluseks oli riigikogu antud mandaat, mis võimaldab saata kuni viis kaitseväelast teenima uue NATO või Euroopa Liidu sõjalise operatsiooni staapi.

Eelnõu järgi kestab kuni kümne kaitseväelase mandaat EL-i väljaõppemissioonil Malis tänavu 31. detsembrini. Rotatsiooniperioodil võib missioonil osalevate kaitseväelaste ülempiir ulatuda kuni 20 kaitseväelaseni.