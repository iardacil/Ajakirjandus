Kui meie liitlased otsustavad oma kaitseväelased Ebola ohu tõttu Malist välja tõmmata, siis toob Eesti ka oma kaitseväelased koju, lubas kapten Arvo Jõesalu kaitseväe pressiosakonnast Postimehele.

Möödunud reede esimestel tundidel suri Mali lääneosas 130 000 elanikuga Kayesi linnas Ebolasse kaheaastane Fanta Conte. Tüdruk oli juba haigestununa teinud vanaema seltsis läbi pika bussireisi, mis algas Ebolast laastatud naaberriigist Guineast.

See oli Mali esimene Ebola-surm, mis nüüd on muretsema pannud nii malilased kui ka nende naaberriigi Mauritaania. Viimane teatas nädalavahetusel, et sulgeb haiguse tõkestamiseks piiri Maliga.

Eestist ELi väljaõppemissioonile EUTM-Mali läkitatud kuueliikmeline treeningmeeskond teenib Kayesist rohkem kui 600 kilomeetri kaugusele jäävas Mali pealinnas Bamakos. Kaks staabiohvitseri on Timbuktus, mille vahemaa Ebola-surma näinud linnast on veelgi pikem – üle 1600 kilomeetri.

«Malis teenivad kaitseväelased hoiavad end olukorraga kursis ja on nakkusohust ning selle vältimise meetoditest teadlikud,» kommenteeris eile Postimehele kapten Arvo Jõesalu kaitseväe pressijaoskonnast.

«Samuti jälgib kaitsevägi Ebola viiruse levimist piirkonnas ja konsulteerib missioonil osalevate liitlastega, et viirusepuhangule operatiivselt reageerida, sest kaitseväelaste tervis ja kaitse nakkuste eest on oluline,» jätkas Jõesalu. «Kaitsevägi on selleks vajalikud ettevalmistused ka teinud.»