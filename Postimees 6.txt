Mali väljaõppemissioon EUTM Mali sai eile ELi välisministritelt ametliku heakskiidu.

 Kuigi esimesed 70 ELi väljaõppemissioonile EUTM Mali läkitatud sõjaväelast jõudsid sellesse Lääne-Aafrika riiki juba kümme päeva varem, andsid ühenduse välisministrid juba möödunud aastast pikalt kavandatud ettevõtmisele ametliku heakskiidu alles eile.

EUTM Malit juhtima asuv Prantsuse kindral Fran?ois Lecointre oli eesseisvat ülesannet iseloomustades otsekohene. «Tegelikult tuleb taasasutada Mali armee, mis on väga kehvas seisus,» märkis ta. «Sõdurid on väga halvasti välja õpetatud, halvasti tasustatud ja nigelalt varustatud.»

Missiooni peakorter asub Bamakos, kus umbes 20 eksperti aitavad ümber kujundada Mali armee käsuahelat. Suurem osa väljaõppest hakkab toimuma pealinnast 200 kilomeetri kaugusele jäävas Koulikoros, kuhu läkitatakse 400 ELi sõjaväelast: 170 instruktorit ja nende lähikaitsemeeskonnad.

Selle väega hakatakse korraldama kaks kuud kestvaid kursusi, kus osaleb korraga neli Mali pataljoni. Neile õpetatakse nii sõjandust kui inimõigusi ja kohustust kaitsta tsiviilisikuid.

Missiooni eelarve on 12,3 miljonit eurot. Iga osalev riik katab enda panuse. EUTMis osalemisest on teatanud 16 ELi riiki ja Norra. Eesti osaleb kahe ohvitseriga. Suurimad panustajad on Prantsusmaa 150–200 sõjaväelasega, Saksamaa 40 instruktori ja 40 lähikaitsjaga ning Tğehhi umbes 50 instruktoriga.

Juba möödunud aastast käib Malis korraga mitu rahvusvahelist sõjalist operatsiooni. Detsembris andis ÜRO Julgeolekunõukogu heakskiidu Aafrika riikide juhitavale abimissioonile AFISMA.

Peamiseks jõuks, kes Mali keskvalitsusel aga islamiste tõrjuda aitab, on Prantsusmaa. Pariis läkitas oma sõdurid Bamako suunas liikuvaid mässulisi tagasi lööma 11. jaanuaril.

Hiljutine Saksamaa suursaadik Malis Karl Flittner kinnitas Deutsche Wellele, et prantslaste operatsioon on olnud äärmiselt edukas. Samas oletas ta, et Prantsusmaa peab nüüd olema valmis dşihadistide partisanisõjaks. Flittneri sõnul on Pariisi ja Bamako vahel ka erimeelsusi selles, kuidas kohelda tuareegi mässuliste rühmitust Rahvuslik Liikumine Azawadi Vabastamiseks (MNLA).

Lisaks tegutseb Malis terve rida islamistlikke rühmitusi. Mali olukord läks hullemaks Liibüa sõja järel, kui Muammar Gaddafi poolel võidelnud tuareegid Põhja-Malisse suruti. Mullu aprillis kuulutas MNLA seal välja iseseisva riigi. Algselt tegutsesid MNLA ja islamistid koos keskvalitsuse vastu. Siis aga hakkasid islamistid juhtrolli võtma.

EUTM Mali

•    Esimesed ELi sõjaväelased on juba kohal. Esimese Mali pataljoni koolitamine peaks algama märtsi lõpus või aprilli alguses.

•    ELi instruktoreil lahingrolli pole.

•    EUTM Malit hakati ette valmistama juba möödunud aastal, kuid suurem tempo tuli ettevõtmisse alles pärast seda, kui Prantsusmaa tänavu 11. jaanuaril sõjaliselt sekkus, et aidata keskvalitsusel tagasi tõrjuda islamistide pealetungi.
