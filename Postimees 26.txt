Kaitseminister Urmas Reinsalu allkirjastas käskkirjad, mille alusel lähetab kaitsevägi lähiajal Euroopa Liidu operatsioonile Malisse kuni kuueliikmelise väljaõppemeeskonna, ja ühe kaitseväelase Malisse ÜRO rahuvalvemissioonile MINUSMA.

«Eesti arendab jõulisemalt sõjalist koostööd oma Põhjamaade liitlastega,» ütles kaitseminister Reinsalu. «Mali missioonist on kujunenud Euroopa Liidu tähtsaim sõjaline operatsioon, kus osaleb 23 Euroopa Liidu  liikmesriiki.»

Kaitseministri sõnul hakkavad kaitseväe instruktorid tegutsema ühes meeskonnas koos Soome ja Rootsiga.

Otsust saata Eesti staabiohvitser Malisse ÜRO missioonile põhjendas Reinsalu sellega, et Eesti tahab tõsta otsustavalt meie nähtavust ÜROs. «Eesti kaitseväe kogenud ja professionaalsed ohvitserid on sinikiivrite hulgas väga hinnatud nõutud, et ÜRO püstitatud eesmärke täita,» ütles ta.

Märtsis saatis Eesti Malisse staabiohvitseri ja vanemstaabiallohvitseri, kelle ülesanne on Mali relvajõudude väljaõppe ja nõustamise planeerimine koos teiste Euroopa riikide kaitseväelastega.

Euroopa Liidu väljaõppemissiooni mandaat on 15 kuud ja suurus ligikaudu 550 kaitseväelast, kes ei võta osa sõjalisest tegevusest. Missiooni eesmärk on taastada Mali relvajõudude sõjaline võime, et nad oleksid suutelised korraldama sõjalisi operatsioone eesmärgiga taastada ja tagada Mali territoriaalne terviklikkus ning vähendama terrorirühmitustest tulenevat ohtu.

Aprilli lõpul loodi uus ÜRO rahuvalvemissioon MINUSMA (United Nations Multidimensional Integrated Stabilization Mission in Mali), millega toetatakse Mali piirkonna stabiliseerimist muuhulgas läbi tsiviilisikute ja ÜRO delegatsioonide kaitsmise, inimõiguste kaitse ja humanitaarabi osutamise toetamise.

Mandaadi Eesti osaluse suurendamiseks Malis andis riigikogu oma otsusega 19. juunil.

Reedese seisuga osaleb kaitsevägi viiel rahvusvahelisel välisoperatsioonil kokku 200 kaitseväelasega.